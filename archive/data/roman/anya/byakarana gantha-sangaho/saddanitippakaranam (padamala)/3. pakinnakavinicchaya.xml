<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0803n.nrf3.xml</normativeSource>
    <source>roman/anya/byakarana gantha-sangaho/saddanitippakaranam (padamala)/3. pakinnakavinicchaya.xml</source>
    <script>roman</script>
    <directory>/anya/byakarana gantha-sangaho/saddanitippakaranam (padamala)</directory>
    <basename>3. pakinnakavinicchaya</basename>
    <titlePath>3. Pakiṇṇakavinicchaya - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
  </metadata>
<content>
    <chapter line="1">3. Pakiṇṇakavinicchaya</chapter>
    <gatha1 line="2">Ito paraṃ pavakkhāmi, pakiṇṇakavinicchayaṃ;</gatha1>
    <gathalast line="3">Sappayogesu atthesu, viññūnaṃ pāṭavatthayā.</gathalast>
    <paragraph line="4">Tattha atthuddhāro, atthasaddacintā, atthātisayayogo, samānāsamānavasenavacanasaṅgaho, āgamalakkhaṇavasena vibhattivacanasaṅgaho, kālavasena vibhattivacanasaṅgaho, kālasaṅgaho, pakaraṇasaṃsandanā, vattamānādīnaṃ vacanatthavibhāvanā cāti navadhā vinicchayo veditabbo.</paragraph>
    <paragraph line="5">Atthuddhāre tāva samānasutikapadānamatthuddhāraṇaṃ karissāma. Etthākhyātapadasaññitānaṃ <bold>bhoti</bold>sadda <bold>bhave</bold>saddānamattho uddharitabbo. Tathā hete nāmikapadasaññitehi aparehi <bold>bhoti</bold>sadda <bold>bhave</bold>saddehi samānasutikāpi asamānatthā ceva honti asamānavibhattikā ca. Sāsanasmiñhi <pageBreak edition="Myanmar" number="0.0042" /> keci saddā aññamaññaṃ samānasutikā samānāpi asamānatthā asamānapavattinimittā asamānaliṅgā asamānavibhattikā asamānavacanakā asamānantā asamānakālikā asamānapadajātikā ca bhavanti.</paragraph>
    <paragraph line="6">Tesamasamānatthatte ‘‘sabbañhi taṃ jīrati dehanissitaṃ. Appassutāyaṃ puriso, balibaddova jīrati. Santo tasito. Pahu santo na bharati. Santo ācikkhate muni. Santo sappurisā loke. Santo saṃvijjamānā lokasmi’’nti evamādayo payogā. Ettha <bold>jīrati</bold>saddadvayaṃ yathāsambhavaṃ navabhāvāpagamavaḍḍhanavācakaṃ. <bold>Santo</bold>saddapañcakaṃ yathāsambhavaṃ parissamappattasamānopasantopalabbhamānavācakanti daṭṭhabbaṃ.</paragraph>
    <paragraph line="7">Asamānapavattinimittatte pana ‘‘akataññū mittadubbhī, assaddho akataññūcā’’tievamādayo. Ettha ca <bold>akataññū</bold>saddadvayaṃ katākatājānanajānanapavattinimittaṃ paṭicca sambhūtattā asamānapavattinimittakanti daṭṭhabbaṃ.</paragraph>
    <paragraph line="8">Asamānaliṅgatte ‘‘sukhī hotu pañcasikha sakko devānamindo. Tvañca bhadde sukhī hohi. Yattha sā upaṭṭhito hoti. Mātā me atthi, sā mayā posetabbā’’ti evamādayo. Ettha <bold>sukhī</bold>saddadvayaṃ <bold>sā</bold>saddadvayañca pumitthiliṅgavasena asamānaliṅganti daṭṭhabbaṃ.</paragraph>
    <paragraph line="9">Asamānavibhattikatte ‘‘āhāre udare yato. Yato pajānāti sahetudhamma’’nti evamādayo. Ettha <bold>yatosa</bold>ddadvayaṃ <pageBreak edition="Myanmar" number="0.0043" /> paṭhamāpañcamīvibhattisahitattā asamānavibhattikanti daṭṭhabbaṃ.</paragraph>
    <paragraph line="10">Asamānavacanakatte ime payogā –</paragraph>
    <gatha1 line="11">‘‘Yāya mātu bhato poso, imaṃ lokaṃ avekkhati;</gatha1>
    <gathalast line="12">Tampi pāṇadadiṃ santiṃ, hanti kuddho puthujjano’’ti</gathalast>
    <unindented line="13">Ādīsu <bold>hanti</bold>saddo ekavacano.</unindented>
    <gatha1 line="14">‘‘Ime nūna araññasmiṃ, migasaṅghāni luddakā;</gatha1>
    <gatha2 line="15">Vākurāhi parikkhippa, sobbhaṃ pātetvā tāvade;</gatha2>
    <gathalast line="16">Vikkosamānā tibbāhi, hanti nesaṃ varaṃ vara’’nti.</gathalast>
    <unindented line="17">Ādīsu pana bahuvacano. ‘‘Sīlavā vattasampanno. Etha tumhe āyasmanto sīlavā hotha. Santo danto niyato brahmacārī. Santo have sabbhi pavedayanti. Mahārājā yasassī so. Cattāro mahārājā’’ti evamādīsu <bold>sīlavā</bold>saddādayo ekavacanabahuvacanakā.</unindented>
    <paragraph line="18">Asamānantatte pana yattha samānasutikānaṃ asamānavibhattikattaṃ vā asamānavacanattaṃ vā upalabbhati. Teyeva payogā. Taṃ yathā? ‘‘Sataṃ sampajānaṃ, sataṃ dhammo, santo danto, santo sappurisā’’ iccevamādayo.</paragraph>
    <paragraph line="19">Asamānakālatte ‘‘nanu te sutaṃ brāhmaṇa bhaññamāne, devā na issanti purisaparakkamassa. Te janā pāramissanti, maccudheyyaṃ suduttara’’nti evamādayo. Ettha <bold>issanti</bold>saddadvayaṃ vattamānābhavissantīkālavasena asamānakālanti daṭṭhabbaṃ. Vattamānābhavissantīvibhattivasena pana asamānavibhattikantipi.</paragraph>
    <paragraph line="20">Asamānapadajātikatte <pageBreak edition="Myanmar" number="0.0044" /> ‘‘sayaṃ samāhito nāgo, sayaṃ abhiññāya kamuddiseyyaṃ. Pathe dhāvantiyā pati, ekaṃsaṃ ajinaṃ katvā, pādesu sirasā pati. Giriṃ caṇḍoraṇaṃ patī’’ti evamādayo. Ettha <bold>sayaṃ</bold>saddadvayaṃ nāmanipātavasena <bold>pati</bold>saddattayaṃ nāmākhyātopasaggavasena asamānapadajātikanti daṭṭhabbaṃ.</paragraph>
    <paragraph line="21">Iminā nayena sabbattha vitthāretabbaṃ. Evaṃ sāsanasmiṃ keci saddā aññamaññaṃ samānasutikā samānāpi asamānatthā asamānapavattinimittā asamānaliṅgā asamānavibhattikā asamānavacanakā asamānantā asamānakālikā asamānapadajātikā ca bhavanti. Etādisesu saddesu yo kriyāpadattaṃ pakāseti, na so nāmikapadattaṃ. Yo ca nāmikapadattaṃ pakāseti, na so kriyāpadattaṃ. Evaṃ santepi sutisāmaññato ekattena gahetvā atthuddhāro karaṇīyoti yathāvuttakriyāpadānaṃ nāmapadehi samānasutikānaṃ <bold>bhoti</bold>sadda <bold>bhave</bold> saddānamatthuddhāraṃ vadāma.</paragraph>
    <paragraph line="22">Kathaṃ? <bold>Bhoti</bold>saddo kattuyoge kriyāpadaṃ, kriyāyoge nāmikapadaṃ, tasmā so dvīsu atthesu vattati kriyāpadatthe nāmikapadatthe ca. Tattha kriyāpadatthe vattamānavasena, nāmikapadatthe panālapanavasena. Kriyāpadatthe tāva ‘‘eko bhoti’’, nāmikapadatthe ‘‘mā bhoti paridevesi’’. Atridaṃ vuccati –</paragraph>
    <gatha1 line="23">Bhāve nāmapadatthe ca, ālapanavisesite;</gatha1>
    <gathalast line="24">Imesu dvīsu atthesu, <bold>bhoti</bold>saddo pavattati.</gathalast>
    <paragraph line="25"><bold>Bhave</bold>saddo <pageBreak edition="Myanmar" number="0.0045" /> pana ‘‘bhavāmī’’timassa vattamānāvibhattiyuttassa saddassatthepi vattati. ‘‘Bhavāmī’’timassa pañcamīvibhattiyuttassa saddassa āṇatyāsīsanatthesupi vattati. ‘‘Bhaveyyāmī’’timassa sattamīvibhattisahitassa saddassa anumatiparikappatthesupi vattati. Tatridaṃ paṭhamatthassa sādhakaṃ āhaccavacanaṃ –</paragraph>
    <gatha1 line="26">‘‘Devānaṃ adhiko homi, bhavāmi manujādhipo;</gatha1>
    <gathalast line="27">Rūpalakkhaṇasampanno, paññāya asamo bhave’’ti.</gathalast>
    <paragraph line="28">Ayaṃ pana sabbesaṃ tesamatthānaṃ sādhikā amhākaṃ gāthāracanā –</paragraph>
    <gatha1 line="29">‘‘Sukhī bhavati eso ca, ahañcāpi sukhī bhave;</gatha1>
    <gathalast line="30">Sukhī bhavatu eso ca, ahañcāpi sukhī bhave.</gathalast>
    <gatha1 line="31">Imāya buddhapūjāya, bhavantu sukhitā pajā;</gatha1>
    <gathalast line="32">Bhave’hañca sukhappatto, sāmacco saha ñātibhi.</gathalast>
    <gatha1 line="33">Sukhī bhaveyya eso ca, ahañcāpi sukhī bhave;</gatha1>
    <gathalast line="34">Sukhī bhaveyya ce eso, ahañcāpi sukhī bhave’’ti.</gathalast>
    <paragraph line="35">Iccevaṃ –</paragraph>
    <gatha1 line="36">Vattamānāya pañcamyaṃ, sattamyañca vibhattiyaṃ;</gatha1>
    <gathalast line="37">Etesu tīsu ṭhānesu, <bold>bhave</bold>saddo pavattati.</gathalast>
    <gatha1 line="38">Ekadhā vattamānāyaṃ, pañcamīsattamīsu ca;</gatha1>
    <gathalast line="39">Dvedhā dvedhātimassatthaṃ, pañcadhā paridīpaye.</gathalast>
    <gatha1 line="40">Dvedhā vā vattamānāya-mādipurisavācako;</gatha1>
    <gathalast line="41">Attho ‘‘bhave’’ti etassa, ‘‘bhavatī’’tipiyujjati.</gathalast>
    <gatha1 line="42">Idāni pana etassa, vuttassatthassa sādhakaṃ;</gatha1>
    <gathalast line="43">Ettha pāḷippadesaṃ tu, āharissaṃ suṇātha me.</gathalast>
    <gatha1 line="44">Ko’yaṃ <pageBreak edition="Myanmar" number="0.0046" /> majjhesamuddasmiṃ, apassaṃ tīramāyuhe;</gatha1>
    <gathalast line="45">Kaṃ tvaṃ atthavasaṃ ñatvā, evaṃ vāyamase bhusaṃ.</gathalast>
    <gatha1 line="46">Nisamma vattaṃ lokassa, vāyāmassa ca devate;</gatha1>
    <gathalast line="47">Tasmā majjhesamuddasmiṃ, apassaṃ tīramāyuhe.</gathalast>
    <gatha1 line="48">Assaṃ purimagāthāyaṃ, ‘‘āyuhe’’tipadassa hi;</gatha1>
    <gathalast line="49">‘‘Āyūhatī’’ti atthoti, viññātabbo vibhāvinā.</gathalast>
    <gatha1 line="50">Vibhattiyā vipallāsa-vasenāyaṃ samīrito;</gatha1>
    <gathalast line="51">Vattamāne sattamīti, tissekāravasena vā.</gathalast>
    <gatha1 line="52">Pacchimāya ca gāthāyaṃ, ‘‘āyuhe’’tipadassa tu;</gatha1>
    <gathalast line="53">‘‘Āyūhāmī’’ti atthoti, saddatthaññū vibhāvaye.</gathalast>
    <gatha1 line="54">Tathā ‘‘bhave’’tietassa, vattamānāvibhattiyaṃ;</gatha1>
    <gathalast line="55">‘‘Bhavatī’’ti, ‘‘bhavāmī’’ti, catthaṃ dvedhā vibhāvaye.</gathalast>
    <gatha1 line="56">Evaṃvidhesu aññesu, pāṭhesupi ayaṃ nayo;</gatha1>
    <gathalast line="57">Netabbo nayadakkhena, nayasāgarasāsane.</gathalast>
    <paragraph line="58">Evamayaṃ <bold>bhave</bold>saddo pañcasu chasu vā kriyāpadatthesu pavattati. Tathā sattamīvibhatyantanāmikapadassa vuddhisaṃsārakammabhavūpapattibhavasaṅkhātesu atthesupi. Tathā hi ‘‘abhave nandati tassa, bhave tassa na nandatī’’tiādīsu vuddhimhi. ‘‘Bhave vicaranto’’tiādīsu saṃsāre. ‘‘Bhave kho sati jāti hoti, jātipaccayā jarāmaraṇa’’ntiādīsu kammabhave. ‘‘Evaṃ bhavevijjamāne’’tiādīsu upapattibhaveti daṭṭhabbaṃ. Iminā nayena <bold>bhū</bold>dhātuto nipphannānaṃ aññatopi aññesaṃ kriyāpadānaṃ yathāsambhavamattho uddharitabbo.</paragraph>
    <gatha1 line="59">Ākhyātatthamhime <pageBreak edition="Myanmar" number="0.0047" /> atthā, na lātabbā kudācanaṃ;</gatha1>
    <gathalast line="60">Atthuddhāravasenete, uddhaṭā nāmato yato.</gathalast>
    <unindented line="61">Idamettha saṅkhepato atthuddhāranayanidassanaṃ.</unindented>
    <paragraph line="62">Atthasaddacintāyaṃ pana evamupalakkhetabbaṃ – ‘‘bhavante, parābhavante, parābhave’’iccādayo <bold>gacchati gacchaṃ gacchato</bold>saddādayo viya visesasaddā, na yācanopatāpanatthādivācako <bold>nāthati</bold>saddo viya, na ca rājadevatādivācako <bold>deva</bold>saddo viya sāmaññasaddā. Ye cettha visesasaddā, te sabbakālaṃ visesasaddāva. Ye ca sāmaññasaddā, tepi sabbakālaṃ sāmaññasaddāva.</paragraph>
    <paragraph line="63">Tatra <bold>gacchatī</bold>tiādīnaṃ visesasaddatā evaṃ daṭṭhabbā – <bold>gacchatī</bold>ti ekaṃ nāmapadaṃ, ekamākhyātaṃ. Tathā <bold>gaccha</bold>nti ekaṃ nāmapadaṃ, ekamākhyātaṃ. <bold>Gacchato</bold>ti eko kitanto, aparo rūḷhīsaddo. Satipi visesasaddatte sadisattā sutisāmaññato tabbisayaṃ buddhiṃ nuppādeti vināva’tthappakaraṇasaddantarābhisambandhena. Tathā hi saddantarābhisambandhena ‘‘gacchati patiṭṭhita’’nti vutte sattamyantaṃ nāmapadanti viññāyati. ‘‘Gacchati tisso’’ti vutte panākhyātanti. Tathā ‘‘sa gacchaṃ na nivattatī’’ti vutte paṭhamantaṃ nāmapadanti viññāyati. ‘‘Gacchaṃ puttanivedako’’ti vutte ākhyātanti viññāyati. ‘‘Gacchato hayato patito’’ti vutte kitantoti viññāyati. ‘‘Gacchato paṇṇapupphāni patantī’’ti vutte rukkhavācako rūḷhīsaddoti. Iti visesasaddānaṃ ākhyātanāmānaṃ nāmākhyātehi samānasutikānaṃ atthābhisambandhādīsu yo koci atthavisesañāpako sambandho avassamicchitabbo. Evaṃ ‘‘gacchatī’’tiādīnaṃ ākhyātanāmattādivasena paccekaṃ ṭhitānaṃ ekekatthavācakānaṃ visesasaddatā daṭṭhabbā.</paragraph>
    <paragraph line="64">‘‘Nāthati <pageBreak edition="Myanmar" number="0.0048" /> devo’’tiādīnaṃ pana ākhyātanāmānaṃ nāmākhyātehi asamānasutikānaṃ anekatthavācakānaṃ sāmaññasaddatā eva daṭṭhabbā. Atthasambandhādīsu hi vinā yena kenaci sambandhena ‘‘nāthatī’’ti vutte ‘‘yācatī’’ti vā ‘‘upatāpetī’’ti vā ‘‘issariyaṃ karotī’’ti vā ‘‘āsīsatī’’ti vā attho paṭibhāti, tathā ‘‘devo’’ti vutte ‘‘megho’’ti vā ‘‘ākāso’’ti vā ‘‘rājā’’ti vā ‘‘devatā’’ti vā ‘‘visuddhidevo’’ti vā attho paṭibhāti. Yadā pana saddantarābhisambandhena ‘‘nāthati suppaṭipatti’’nti vutte tadā ‘‘nāthatī’’ti kriyāpadassa ‘‘yācatī’’ti attho viññāyati, ‘‘nāthati sabbakilese’’ti vutte ‘‘upatāpetī’’ti attho viññāyati. ‘‘Nāthati sakacitte’’ti vutte ‘‘issariyaṃ karotī’’ti attho viññāyati. ‘‘Nāthati lokassa hita’’nti vutte ‘‘āsīsatī’’ti attho viññāyati. Tathā ‘‘devo gajjatī’’ti vutte ‘‘devo’’ti nāmapadassa ‘‘megho’’ti attho viññāyati. ‘‘Viddho vigatavalāhako devo’’ti vutte ‘‘ākāso’’ti attho viññāyati. ‘‘Pivatu devo pānīya’’nti vutte ‘‘rājā’’ti attho viññāyati. ‘‘Devo devakāyā cavati āyusaṅkhayā’’ti vutte ‘‘devatā’’ti attho viññāyati. ‘‘Devātidevo satapuññalakkhaṇo’’ti vutte ‘‘visuddhidevo’’ti attho viññāyati. Iminā nayena aññepi sāmaññasaddā ñātabbā.</paragraph>
    <paragraph line="65">Sabbametaṃ ñatvā yathā attho saddena, saddo catthena na virujjhati, tathātthasaddā cintanīyā. Tatridaṃ upalakkhaṇamattaṃ cintākāranidassanaṃ – ‘‘atthakusalā bhavante’’ti vā ‘‘kiccāni bhavante’’ti vā vutte ‘‘bhavante’’ti idaṃ ‘‘bhavantī’’timinā samānatthamākhyātapadanti evamattho ca saddo ca cintanīyo. ‘‘Bhavante passāmī’’ti vā ‘‘icchāmī’’ti vā vutte upayogatthavaṃ <pageBreak edition="Myanmar" number="0.0049" /> nāmapadanti evamattho ca saddo ca cintanīyo. ‘‘Bhavante jane pasaṃsatī’’ti vā ‘‘kāmetī’’ti vā vutte paccattopayogatthavantāni dve nāmapadānīti evamattho ca saddo ca cintanīyo. ‘‘Corā parābhavante’’ti vutte ‘‘parābhavante’’ti idaṃ ‘‘parābhavantī’’timinā samānatthamākhyātikapadanti evamattho ca saddo ca cintanīyo. ‘‘Parābhavante janā icchanti amittāna’’nti vutte ‘‘parābhavante’’ti imāni upayogapaccattatthavantāni dve nāmapadānīti evamattho ca saddo ca cintanīyo. ‘‘Eso parābhave’’ti vutte ‘‘parābhave’’ti idaṃ ‘‘parābhaveyyā’’timinā samānatthamākhyātapadanti evamattho ca saddo ca cintanīyo. ‘‘Ete parābhave loke, paṇḍito samavekkhiyā’’ti vutte ‘‘parābhave’’ti idaṃ upayogatthavaṃ bahuvacanaṃ nāmapadanti evamattho ca saddo ca cintanīyo. ‘‘Parābhave satī’’ti vutte bhāvalakkhaṇabhummatthekavacanakaṃ nāmapadanti evamattho ca saddo ca cintanīyo. ‘‘Tumhe me pasādā sambhave’’ti vutte ‘‘sambhave’’ti idaṃ ‘‘sambhavathā’’timinā samānatthamākhyātapadanti evamattho ca saddo ca cintanīyo. ‘‘Ehi tvaṃ sambhavavhe’’ti vutte ‘‘sambhavavhe’’ti idaṃ sambhavāya nāma itthiyā vācakaṃ itthiliṅgaṃ sālapanaṃ nāmikapadanti evamattho ca saddo ca cintanīyo. ‘‘Ehi tvaṃ sambhavavhepatiṭṭhita’’nti vutte sambhavanāmakassa purisassa vācakaṃ pulliṅgaṃ bhummavacananti evamattho ca saddo ca cintanīyo.</paragraph>
    <gatha1 line="66">‘‘Varuṇo brahmadevo ca, ahesuṃ aggasāvakā;</gatha1>
    <gathalast line="67">Sambhavo nāmupaṭṭhāko, revatassa mahesino’’ti –</gathalast>
    <unindented line="68">Hi pāḷi. ‘‘Dhammā pātubhavante’’ti vutte ‘‘pātubhavante’’ti idaṃ ‘‘pātubhavantī’’timinā samānatthaṃ sanipātamākhyātapadanti evamattho ca saddo ca cintanīyo. ‘‘Pātu bhavante jane’’ti vutte ‘‘te jane bhavaṃ rakkhatū’’ti atthavācakāni ākhyātakitantasabbanāmikapadānīti <pageBreak edition="Myanmar" number="0.0050" /> evamattho ca saddo ca cintanīyo. ‘‘Pātubhavase tvaṃ guṇehī’’ti vutte ‘‘pātubhavase’’ti idaṃ ‘‘pātubhavasī’’timinā samānatthamākhyātapadanti evamattho ca saddo ca cintanīyo. ‘‘Pātubhavase guṇe yo tva’’nti vutte ‘‘pātubhavāhi attano guṇahetu tva’’nti atthavācakāninipātayuttākhyātanāmapadānīti evamattho ca saddo ca cintanīyo. ‘‘Ahamattano guṇehi pātubhave’’ti vutte ‘‘pātubhave’’ti idaṃ ‘‘pātubhavāmī’’timinā samānatthaṃ sanipātamākhyātapadanti evamattho ca saddo ca cintanīyo. ‘‘Maṃ pātu bhave idaṃ puññakamma’’nti vutte ‘‘maṃ rakkhatu saṃsāre idaṃ puññakamma’’nti atthavācakāni ākhyātanāmapadānīti evamattho ca saddo ca cintanīyo. Iminā nayena sabbattha yathārahamatthasaddā cintanīyā. Tattha samānasutikānaṃ kesañci saddānaṃ ‘‘na tesaṃ koṭṭhe openti. Na tesaṃ antarā gacche. Satta vo licchavī aparihānīye dhamme desessāmi, ime te deva sattavo, tvañca uttamasattavo’’tiādīsu samānasutikānaṃ viya uccāraṇaviseso icchanīyo. Uccāraṇavisese hi sati padāni paribyattāni, padesu paribyattesu attho paribyatto hoti, atthapariggāhakānaṃ atthādhigamo akiccho hoti, suparisuddhādāsatale paṭibimbadassanaṃ viya, so ca gahitapubbasaṅketassa atthasambandhādīsu aññatarasmiṃ ñāteyeva hoti, na itarathā. Vuttañhetaṃ porāṇehi –</unindented>
    <gatha1 line="69">‘‘Visayattamanāpannā, saddā nevatthabodhakā;</gatha1>
    <gathalast line="70">Na padamattato atthe, te aññātā pakāsakā’’ti.</gathalast>
    <paragraph line="71">Yadidamettha vuttamamhehi ‘‘uccāraṇaviseso icchanīyo’’ti. Atrāyamuccāraṇavisesadīpanī gāthā sahatthappakāsananayadānagāthāya.</paragraph>
    <gatha1 line="72">‘‘Na <pageBreak edition="Myanmar" number="0.0051" /> te saṃ koṭṭhe openti’’, iti pāṭhe sumedhaso;</gatha1>
    <gathalast line="73">Padaṃ ‘‘na te’’ti chinditvā, ‘‘saṃ koṭṭhe’’ti paṭheyya ve.</gathalast>
    <gatha1 line="74">‘‘Saṃ na openti koṭṭhe te, bhikkhū’’ti atthamīraye;</gatha1>
    <gathalast line="75">Evamimesu aññesu, pāṭhesupi ayaṃ nayo.</gathalast>
    <paragraph line="76">Atha yaṃ panidampi vuttaṃ ‘‘kesañcī’’ti, taṃ kimatthaṃ? ‘‘Gacchati patiṭṭhitaṃ, gacchati tisso, bhavante passāmi, atthakusalā bhavante, vadantaṃ ekapokkharā, vadantaṃ paṭivadatī’’tiādīsu samānasutikānamuccāraṇaviseso na labbhatīti dassanatthaṃ. Tasmā idamettha sallakkhetabbaṃ – yattha samānasutikānamuccāraṇaviseso labbhati atthaviseso ca padānaṃ vibhāgavasena vā avibhāgavasena vā, tattha payoge samānasutikamekaccaṃ padaṃ vicchinditvā uccāretabbaṃ. Seyyathidaṃ? ‘‘Hetu hetusampayuttakānaṃ dhammānaṃ taṃsamuṭṭhānānañca rūpānaṃ hetupaccayena paccayo. So tena saddhiṃ bhāsati, sotena vuyhati. Bhavante jane pasaṃsati, bhavante passāmī’’ti evamādayo payogā. Ettha ‘‘hetū’’ti īsakaṃ vicchinditvā ‘‘hetusampayuttāna’’nti uccāretabbaṃ. Tathā ‘‘so’’ti vicchinditvā ‘‘tena saddhi’’nti uccāretabbaṃ. ‘‘Bhava’’nti vicchinditvā ‘‘te jane’’ti uccāretabbaṃ.</paragraph>
    <paragraph line="77">Sesaṃ pana samānasutikaṃ vicchinditvā na uccāretabbaṃ. Avicchindanīyasmiñhi ṭhāne vicchinditvā paṭhitassa attho duṭṭho hoti. Evaṃ padavibhāgāvibhāgavasena samānasutikānamatthuccāraṇaviseso veditabbo. Ettha hi ‘‘so tenā’’tiādīsu dvipadatthaggahaṇaṃ vibhāgo, ekapadatthaggahaṇamavibhāgoti adhippeto. Ettha ca visuṃ vavatthitānaṃ asamānasutikānaṃ ekato katvā samānasutikabhāvaparikappanaṃ atthantaraviññāpanatthañceva uccāraṇavisesadassanatthañca. Na hi etāni <pageBreak edition="Myanmar" number="0.0052" /> ‘‘sappo sappo’’tiādīsu viya ekasmiṃyevatthe samānasutikāni. Evaṃ santepi ekajjhakaraṇena laddhaṃ samānasutilesaṃ gahetvā atthantaraviññāpanatthaṃ uccāraṇavisesadassanatthañca ‘‘samānasutikānī’’ti vuttāni. Esa nayo aññatrāpi īdisesu ṭhānesu. Idamettha sallakkhetabbaṃ –</paragraph>
    <paragraph line="78">Yattha samānasutikānaṃ aṭṭhārasākāresu yena kenaci ākārena atthaviseso labbhati, vicchinditvā pana uccāraṇe saddavilāso na hoti, attho vā duṭṭho hoti, na tādisesu payogesu samānasutikāni padāni vicchinditvā uccāretabbāni. Tatra katamena cākārena atthavisesalābho bhavati? Padānaṃ vibhāgavasena vā avibhāgavasena vā akkharasannidhānavasena vā padasannidhānavasena vā padakkharasannidhānavasena vā vicchāvasena vā kammappavacanīyavasena vā bhayakodhādīsu uppannesu kathitāmeḍitavacanavasena vā guṇavācakasaddassa dviruttavasena vā kriyāpadassa dviruttavasena vā saṃhitāpadacchedavasena vā agāravatthaparidīpanavasena vā nirantaratthaparidīpanavasena vā nanirantaratthaparidīpanavasena vā ‘‘punappuna’’miccatthaparidīpanavasena vā upamāne <bold>iva</bold> saddavasena vā <bold>iti</bold>saddaṃ paṭicca saddapadatthavācakatthaparidīpanavasena vā tathāpavattacittaparidīpanavasena vāti imesuṭṭhārasākāresu, vitthārato pana chabbīsāya ākāresu tato vādhikesu yena kenaci ākārena atthavisesalābho bhavati.</paragraph>
    <paragraph line="79">Ettha padānaṃ tāva vibhāgavasena vā avibhāgavasena vā samānasutikānamatthavisesalābhe ‘‘sā naṃ saṅgati pāleti, abhikkamo sānaṃ paññāyati. Mā no deva avadhi, māno mayhaṃ na vijjatī’’ti evamādayo payogā.</paragraph>
    <paragraph line="80">Akkharasannidhānavasena <pageBreak edition="Myanmar" number="0.0053" /> pana atthavisesalābhe ‘‘santehi mahito hito. Saṅgā saṅgāmajiṃ muttaṃ, tamahaṃ brūmi brāhmaṇaṃ. Dāṭhī dāṭhīsu pakkhandi, maññamāno yathā pure. Sabbābhibhuṃva sirasāsirasā namāmi. Bhūmito uṭṭhitā yāva, brahmalokā vidhāvati. Acci accimato loke, ḍayhamānamhi tejasā’’ti evamādayo payogā.</paragraph>
    <paragraph line="81">Padasannidhānavasena atthavisesalābhe ‘‘āpo āpogataṃ. Rājarājamahāmattādayo, sukho’lokassa lokassa, kārako ñāṇacakkhudo, nirāpade pade ninno, anantañāṇaṃ karuṇālayaṃ layaṃ, malassa buddhaṃ susamāhitaṃ hitaṃ. Namāmi dhammaṃ bhavasaṃvaraṃ varaṃ, guṇākarañceva niraṅgaṇaṃ gaṇa’’nti evamādayo payogā.</paragraph>
    <paragraph line="82">Padakkharasannidhānavasena atthavisesalābhe ‘‘pamāṇarahitaṃ hitaṃ, siddhattho sabbasiddhattho, tilokamahito hito. Upagantvāna sambuddho, idaṃ vacanamabravī’’ti evamādayo payogā. Tatrimā akkharasannidhānādīsu adhippāyaviññāpaniyo gāthā –</paragraph>
    <gatha1 line="83"><bold>Mahito</bold>iti saddamhā, <bold>ma</bold>kāro ce vivecito;</gatha1>
    <gathalast line="84">Saddo niratthako ettha, ‘‘akkhara’’nti vade budho.</gathalast>
    <gatha1 line="85">Ñeyyā akkharayogena,</gatha1>
    <gatha2 line="86">‘‘Santehi mahito hito’’;</gatha2>
    <gatha3 line="87">Iccādīsu sarūpānaṃ,</gatha3>
    <gathalast line="88">Hoti atthavisesatā.</gathalast>
    <gatha1 line="89">Upasaggā nipātā ca, yañcaññaṃ atthajotakaṃ;</gatha1>
    <gathalast line="90">Ekakkharampi viññūhi, taṃ ‘‘pada’’nti samīritaṃ.</gathalast>
    <gatha1 line="91">Padānaṃ <pageBreak edition="Myanmar" number="0.0054" /> sannidhānañca, padakkharānameva ca;</gatha1>
    <gathalast line="92">Samāse labbhamānattaṃ, sandhāya lapitaṃ mayā.</gathalast>
    <paragraph line="93">Vicchāvasena atthavisesalābhe ‘‘gāme gāme sataṃ kumbhā, gāmo gāmo ramaṇīyo’’ti evamādayo payogā. Ettha hi vicchāvasena sabbepi gāmā pariggahitā.</paragraph>
    <gatha1 line="94">Nānādhikaraṇānaṃ tu, vattumekakkhaṇamhi yā;</gatha1>
    <gathalast line="95">Icchato byāpituṃ icchā, sā <bold>vicchā</bold>ti pakittitā.</gathalast>
    <paragraph line="96">Kammappavacanīyavasena atthavisesalābhe ‘‘rukkhaṃ rukkhaṃ pati vijjotate cando, rukkhaṃ rukkhaṃ pari vijjotate cando’’ti payogā, rukkhānaṃ upari upari vijjotateti attho.</paragraph>
    <paragraph line="97">Bhayakodhādīsu uppannesu kathitāmeḍitavacanavasena pana atthavisesalābhe ime payogā – bhaye tāva ‘‘coro coro, sappo sappo’’iccādayo. Kodhe ‘‘vasala vasala, caṇḍāla caṇḍāla, vijjha vijjha, pahara pahara’’iccādayo. Pasaṃsāyaṃ ‘‘sādhu sādhu sāriputta, abhikkantaṃ bhante abhikkantaṃ bhante’’iccādayo. Turite ‘‘abhikkama vāseṭṭha abhikkama vāseṭṭha, gaccha gaccha, lunāhi lunāhi’’iccādayo. Kotūhale ‘‘āgaccha āgaccha’’iccādayo. Acchariye ‘‘aho buddho aho buddho’’iccādayo. Hāse ‘‘aho sukhaṃ aho sukhaṃ, aho manāpaṃ aho manāpaṃ’’iccādayo. Soke ‘‘kahaṃ ekaputtaka kahaṃ ekaputtaka’’iccādayo. Pasāde ‘‘bhavissanti vajjī bhavissanti vajjī’’iccādayo. Evaṃ bhayakodhādīsu uppannesu kathitāmeḍitavacanavasena atthavisesalābho bhavati. Ettha pana atthantarābhāvepi daḷhīkammavasena padānamatthajotakabhāvoyeva atthavisesalābho.</paragraph>
    <gatha1 line="98">Bhaye <pageBreak edition="Myanmar" number="0.0055" /> kodhe pasaṃsāyaṃ,</gatha1>
    <gatha2 line="99">Turite kotūhala’cchare;</gatha2>
    <gatha3 line="100">Hāse soke pasāde ca,</gatha3>
    <gathalast line="101">Kare āmeḍitaṃ budho.</gathalast>
    <paragraph line="102"><bold>Ca</bold>saddo avuttasamuccayattho, tena garahāasammānādīnaṃ saṅgaho daṭṭhabbo. ‘‘Pāpo pāpo’’tiādīsu hi garahāyaṃ. ‘‘Abhirūpaka abhirūpakā’’tiādīsu asammāne. ‘‘Kvāyaṃ abalabalo viyā’’tiādīsu atisayatthe āmeḍitaṃ daṭṭhabbaṃ. Guṇavācakassa dviruttavasena atthavisesalābhe ‘‘kaṇho kaṇho ca ghoro cā’’ti evamādayo. ‘‘Kaṇho kaṇho’’ti hi atīva kaṇhoti attho. Kriyāpadassa dviruttavasena atthavisesalābhe ‘‘dhame dhame nātidhame’’ti evamādayo. Tattha <bold>dhame dhame</bold>ti dhameyya no na dhameyya. <bold>Nātidhame</bold>ti pamāṇātikkantaṃ pana na dhameyya. Saṃhitāpadacchedavasena atthavisesalābhe ‘‘narānarā, surāsurā, katākatakusalākusalavisayaṃ vippaṭisārākārena pavattaṃ anusocanaṃ kukkucca’’nti evamādayo. Ettha pana viññūnaṃ paramakosallajananatthaṃ silokaṃ racayāma –</paragraph>
    <gatha1 line="103">Hitāhitā hitaṃhitaṃ, ānubhāvena te jina;</gatha1>
    <gathalast line="104">Pavarāpavarāhacca, bhavāmā’nāmayā mayanti.</gathalast>
    <paragraph line="105">Agāravatthaparidīpanavasena atthavisesalābhe ‘‘tuvaṃtuvaṃ pesuññakalahaviggahavivādā’’ti evamādayo. Nirantaratthaparidīpanavasena atthavisesalābhe ‘‘divase divase paribhuñjatī’’ti evamādayo. Nanirantaratthaparidīpanavasena atthavisesalābhe <pageBreak edition="Myanmar" number="0.0056" /> ‘‘khaṇe khaṇe pīti uppajjatī’’ti evamādayo. ‘‘Punappuna’’miccatthaparidīpanavasena atthavisesalābhe ‘‘muhuṃ muhuṃ bhāyayate kumāre’’ti evamādayo. Upamāne <bold>iva</bold>saddavasena atthavisesalābhe ‘‘rājā rakkhatu dhammena, attanova pajaṃ paja’’nti evamādayo. <bold>Iti</bold>saddaṃ paṭicca saddapadatthavācakattaparidīpanavasena atthavisesalābhe ‘‘buddho buddhoti kathayanto, somanassaṃ pavedayi’’nti evamādayo. Tathāpavattacittaparidīpanavasena atthavisesalābhe ‘‘buddho buddhoti cintento, maggaṃ sodhemahaṃ tadā’’ti evamādayo. Evaṃ īdisesu payogesu samānasutikapadaṃ vicchinditvā na uccāretabbaṃ. Vicchinditvā hi uccāraṇe sati saddavilāso na bhavati, katthaci pana ‘‘katākatākusalākusalavisaya’’nti evamādīsu vicchinditvā uccāritassa attho duṭṭho hoti, tasmā vicchinditvā na uccāretabbaṃ, ekābaddhaṃyeva katvā uccāretabbaṃ. Iti samānasutikesu vinicchayo chabbīsāya ākārehi adhikehi ca maṇḍetvā dassito.</paragraph>
    <paragraph line="106">Yasmā pana samānasutikesu vinicchaye dassite asamānasutikesupi vinicchayo dassetabbo hoti, tasmā tampi dassessāma – yattha niggahītamhā parākāralopopi pāṭho paññāyati, saṃyogabyañjanassa visaṃyogattampi. Tesu payogesu niggahītapadaṃ anantarapadena saddhiṃ ekābaddhaṃyeva katvā uccāretabbaṃ. Katamāni tāni? ‘‘Sace bhutto bhaveyyāhaṃ-sā’jīvo garahito mama. Pupphaṃ’sā uppajji. Khayamattaṃ na nibbānaṃ’sa gambhīrādivācato’’ti evamādayo. Ettha hi ‘‘sace bhutto bhaveyyāha’’ntiādinā vicchedamakatvā <pageBreak edition="Myanmar" number="0.0057" /> anantare dvīsu gāthāpadesu antarībhūtānaṃ dvinnaṃ samānasutikapadānaṃ ekato uccāraṇamiva anantarapadehi saddhiṃ ekābaddhuccāraṇavasena ‘‘sace bhutto bhaveyyāhaṃ-sā’jīvo garahito mamā’’tiādinā uccāretabbaṃ. Evarūpoyeva hi uccāraṇaviseso sakalehipi porāṇehi viññūhi anumato uccārito ca ‘‘assa ājīvo garahito mama, assā uppajji, assa gambhīrādivācato’’tievamādiatthappaṭipādanassānurūpattā.</paragraph>
    <paragraph line="107">Yattha pana yādise uccāraṇe kariyamāne attho paribyatto hoti, tesu payogesu kvaci <bold>ca</bold>sadda <bold>pana</bold>saddādiyogaṭṭhāne īsakaṃ vicchinditvā padamuccāretabbaṃ. Seyyathidaṃ? ‘‘Vāḷā ca lapasakkharā. Accantasantā pana yā, ayaṃ nibbānasampadā, ‘‘idaṃ dukkha’’nti vācaṃ bhāsato ‘‘idaṃ dukkha’’nti ñāṇaṃ pavattatīti? Āmantā. <bold>I</bold>ti ca <bold>da</bold>nti ca <bold>du</bold>ti ca <bold>kha</bold>nti ca ñāṇaṃ pavattatīti? Na hevaṃ vattabbe’’ti evamādayo payogā.</paragraph>
    <paragraph line="108">Etesu hi paṭhamapayoge ‘‘vāḷā cā’’ti īsakaṃ vicchinditvā ‘‘lapasakkharā’’ti uccāretabbaṃ. Tattha <bold>lapasakkharā</bold>ti sakkharasadisamadhuravacanā. <bold>Jātakaṭṭhakathāyaṃ</bold> pana ‘‘niratthakavacanehi sakkharā viya madhurā’’ti vuttaṃ, tasmātra bahubbīhitappurisavasena dvidhā samāso daṭṭhabbo ‘‘lapā sakkharā viya yāsaṃ tā lapasakkharā, lapehi vā sakkharā viyāti lapasakkharā’’ti.</paragraph>
    <paragraph line="109">Dutiyapayoge ‘‘accantasantā pana’’iti īsakaṃ vicchinditvā ‘‘yā’’ti uccāretabbaṃ. Yā pana ayaṃ nibbānasampadā accantasantāti hi attho.</paragraph>
    <paragraph line="110">Tatiyapayoge <pageBreak edition="Myanmar" number="0.0058" /><bold>i</bold>ti ca <bold>da</bold>nti ca <bold>du</bold>ti ca <bold>kha</bold>nti cāti etesu catūsu ṭhānesu ikārañca <bold>daṃ</bold>kārañca <bold>du</bold>kārañca <bold>khaṃ</bold>kārañca īsakaṃ vicchinditvā tadanantaraṃ <bold>ti ca</bold> saddā uccāretabbā.</paragraph>
    <paragraph line="111">Ettha hi avicchinditvā uccāraṇe sati aññathā gahetabbattā attho duṭṭho bhavati. Kathaṃ? Īdisesu ṭhānesu avicchinditvā uccāraṇe sati <bold>iti</bold>saddo evanti atthavācako nipāto siyā, sandhivasena pana <bold>i</bold>kāratthavācako rūḷhīsaddo na siyā. <bold>Danti</bold>saddo damanattho siyā, <bold>daṃ</bold>kāravācako na siyā. <bold>Duti</bold>saddo niratthako siyā, <bold>du</bold>kāravācako na siyā. <bold>Khanti</bold>saddo khamanattho siyā, <bold>khaṃ</bold>kāravācako na siyā. Tasmā <bold>i</bold>kāra <bold>daṃ</bold>kāra <bold>du</bold>kāra <bold>khaṃ</bold>kārāni īsakaṃ vicchinditabbāni.</paragraph>
    <paragraph line="112">Ettha hi <bold>i</bold>iti <bold>daṃ</bold>iti <bold>du</bold>iti <bold>khaṃ</bold>itītiādinā saṃhitāpadacchedo veditabbo, parabhūtassa ca <bold>i</bold>kārassa lopo. Na panettha idaṃ vattabbaṃ ‘‘sarūpasarānaṃ visaye parabhūtassa sarūpasarassa lopo na hoti, pubbasarasseva lopo hoti tatrāyanti ettha viyā’’ti ‘‘akilāsuno vaṇṇapathe khaṇantā, udaṅgaṇe tattha papaṃ avindu’’nti pāḷiyaṃ sarūpaparasarassa lopadassanato. Tathā hi aṭṭhakathācariyehi ‘‘pavaddhaṃ āpaṃ papa’’nti attho saṃvaṇṇito. Tasmā ‘‘iti cā’’ti etthāpi <bold>i</bold>iti cāti chedaṃ katvā dvīsu ikāresu parassa <bold>i</bold>kārassa lopo kātabbo, na pubbassa.</paragraph>
    <paragraph line="113">Pubbasmiñhi <bold>i</bold>kāravācake <bold>i</bold>kāre naṭṭhe sati nipātabhūtena <bold>iti</bold>saddena <bold>i</bold>kārasaṅkhāto attho na viññāyeyya, nipātabhūtassa pana <bold>iti</bold>saddassa <bold>i</bold>kāre naṭṭhepi so attho viññāyateva ‘‘devadattoti me suta’’nti ettha <pageBreak edition="Myanmar" number="0.0059" /> devadattapadattho viya. Tasmā <bold>iti</bold>saddassa parabhūtassa <bold>i</bold>kārasseva lopo kātabbo, na pubbassa <bold>i</bold>kāravācakassa <bold>i</bold>kārassa. Kaccāyane pana yebhuyyappavattiṃ sandhāya asarūpasarato parasseva asarūpasarassa lopo vutto, na sarūpasarato parassa sarūpasarassa. Mahāpadesasuttehi vā sarūpassa parasarassa lopo vuttoti daṭṭhabbaṃ.</paragraph>
    <paragraph line="114">‘‘Antarā ca rājagahaṃ antarā ca nāḷanda’’ntiādīsu pana <bold>ca</bold>saddādiyogaṭṭhānepi sati vicchinditvā padaṃ na uccāretabbaṃ. Yattha ca āgamakkharādīni dissanti, tesu payogesu pubbapadāni vicchinditvā na uccāretabbāni, āgamakkharavantehi parapadehi saddhiṃyeva uccāretabbāni. Seyyathidaṃ? ‘‘Nakkhattarājāriva tārakānaṃ. Bhagavā etadavoca’’iccevamādayo payogā. Yattha yesaṃ visuṃ visuṃ sambandho dissati, attho ca yujjati, tattha tāni atthānurūpaṃ vicchinditvā uccāretabbāni. Seyyathidaṃ? ‘‘Nahāne ussukkaṃ akāsi, ussukkampi akāsi yāguyā khādanīye bhattasmiṃ’’ iccevamādayo payogā. Ettha hi ‘‘nahāne ussukkaṃ akāsī’’ti vicchinditvā ‘‘ussukkampi akāsi yāguyā khādanīye bhattasmi’’nti uccāretabbaṃ. Evañhi sati na kevalaṃ so bhikkhu nahāneyeva ussukkaṃ akāsi, atha kho yāguyāpi khādanīyepi bhattasmimpi ussukkaṃ akāsīti atthappakāsane samattho bhavati, aṭṭhānappayutto samuccayatthavācako <bold>api</bold>saddo.</paragraph>
    <paragraph line="115">Yattha pana yesamitarena vā itarena vā ekekapadena ubhayapadehi vā sambandho dissati sahevatthayuttiyā, tattha tāni yathārahaṃ vicchinditvā uccāretabbāni. Seyyathidaṃ? ‘‘So dhammaṃ desetiādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ <pageBreak edition="Myanmar" number="0.0060" /> pakāseti. Paṭiccasamuppādaṃ vo bhikkhave desessāmi, taṃ suṇātha sādhukaṃ manasikarotha. Ajjhattaṃ sampasādanaṃ cetaso ekodibhāva’’nti evamādayo payogā. Tatrimā adhippāyaviññāpikā gāthā –</paragraph>
    <gatha1 line="116"><bold>Dhamma</bold>saddena vā <bold>brahma-cariya</bold>saddena vā padaṃ;</gatha1>
    <gathalast line="117">Yojetvā īraye viññū, ‘‘sātthaṃ sabyañjana’’ntidaṃ.</gathalast>
    <gatha1 line="118">‘‘Sādhuka’’nti padaṃ viññū, ‘‘suṇāthā’’ti padena vā;</gatha1>
    <gatha2 line="119">Tathā ‘‘manasikarotha’’, iti vuttapadena vā;</gatha2>
    <gathalast line="120">Īraye yojayitvāna, ubhayehi padehi vā.</gathalast>
    <gatha1 line="121">Ekamekena sambandho, sambandho ubhayehi vā;</gatha1>
    <gathalast line="122">Dissatīti vijāneyya, saddhimevatthayuttiyā.</gathalast>
    <gatha1 line="123">Nattanomatiyā eso, attho ettha mayā ruto;</gatha1>
    <gathalast line="124">Pubbācariyasīhānaṃ, nayaṃ nissāya me ruto.</gathalast>
    <gatha1 line="125">Evaṃvidhesu aññesu, pāṭhesupi ayaṃ nayo;</gatha1>
    <gathalast line="126">Netabbo nayadakkhena, sāsanatthagavesinā.</gathalast>
    <gatha1 line="127">Atthānurūpato saddaṃ, atthaṃ saddānurūpato;</gatha1>
    <gathalast line="128">Cintayitvāna medhāvī, vohare na yathā tathāti.</gathalast>
    <unindented line="129">Ayamettha atthasaddacintā.</unindented>
    <paragraph line="130">Atthātisayayoge evaṃ upalakkhetabbaṃ – <bold>bhū</bold>dhātuatthātisayayogato vaḍḍhane diṭṭhā ‘‘ekamantaṃ nisinno kho mahānāmo licchavī udānaṃ udānesi ‘bhavissanti vajjī bhavissanti vajjī’ti’’ iti vā ‘‘ahameva dūsiyā bhūnahatā, rañño mahāpatāpassā’’ti vā ‘‘vedā na tāṇāya bhavantidassa, mittadduno bhūnahuno narassā’’ti vā ‘‘bhūnahaccaṃ kataṃ mayā’’ti vā evaṃ vaḍḍhane diṭṭhā.</paragraph>
    <paragraph line="131">Vacanasaṅgahe <pageBreak edition="Myanmar" number="0.0061" /> evaṃ upalakkhetabbaṃ – vattamānāya vibhattiyā parassapadaṃ majjhimapurisabahuvacanaṃ pañcamiyā parassapadena majjhimapurisabahuvacanena sadisaṃ. Tumhe bhavatha.</paragraph>
    <paragraph line="132">Vattamānapañcamīnaṃ parassapade uttamapurisacatukke ekavacanaṃ ekavacanena, bahuvacanampi bahuvacanena sadisaṃ. Ahaṃ bhavāmi, mayaṃ bhavāma.</paragraph>
    <paragraph line="133">Vattamānāya attanopadaṃ majjhimapurisekavacanaṃ hiyyattanajjatanīnaṃ attanopadehi dvīhi majjhimapurisekavacanehi sadisaṃ katthaci vaṇṇasamudāyavasena kiñci visesaṃ vajjetvā, esa nayo uttaratrāpi yojetabbo. Tvaṃ bhavase, idaṃ vattamānāya rūpaṃ. Tvaṃ abhavase, idaṃ hiyyattanajjatanīnaṃ rūpaṃ.</paragraph>
    <paragraph line="134">Vattamānāya attanopadaṃ uttamapurisekavacanaṃ pañcamiyā attanopadenuttamapurisekavacanena ca parokkhāya parassapadena majjhimapurisekavacanena cāti dvīhi vacanehi sadisaṃ. Ahaṃ bhave, idaṃ vattamānapañcamīnaṃ rūpaṃ. Tvaṃ babhūve, idaṃ parokkhāya rūpaṃ.</paragraph>
    <paragraph line="135">Vattamānāya attanopadaṃ uttamapurisabahuvacanaṃ parokkhajjatanīnaṃ attanopadehi dvīhi uttamapurisabahuvacanehi sadisaṃ. Mayaṃ bhavāmhe, idaṃ vattamānāya rūpaṃ. Mayaṃ babhūvimhe, idaṃ parokkhāya rūpaṃ. Mayaṃ abhavimhe, idamajjataniyā rūpaṃ.</paragraph>
    <paragraph line="136">Pañcamiyā attanopadaṃ majjhimapurisabahuvacanaṃ parokkhāya attanopadena majjhimapurisabahuvacanena sadisaṃ. Tumhe bhavavho, idaṃ pañcamiyā rūpaṃ. Tumhe babhūvivho, idaṃ parokkhāya rūpaṃ.</paragraph>
    <paragraph line="137">Parokkhāya parassapadaṃ paṭhamapurisabahuvacanaṃ hiyyattaniyā parassapadena paṭhamapurisabahuvacanena ca ajjataniyā attanopadena paṭhamapurisabahuvacanena cāti dvīhi vacanehi sadisaṃ. Te babhūvu, idaṃ parokkhāya rūpaṃ. Te abhavu, idaṃ hiyyattanajjatanīnaṃ rūpaṃ.</paragraph>
    <paragraph line="138">Parokkhāya <pageBreak edition="Myanmar" number="0.0062" /> parassapadaṃ majjhimapurisabahuvacanaṃ attanopadena paṭhamapurisekavacanena ca hiyyattaniyā parassapadena majjhimapurisabahuvacanena ca attanopadena paṭhamapurisekavacanena ca ajjataniyā parassapadena majjhimapurisabahuvacanena cāti catūhi vacanehi sadisaṃ. Tumhe babhūvittha, so babhūvittha, imāni parokkhāya rūpāni. Tumhe abhavattha, so abhavattha, imāni hiyyattaniyā rūpāni. Tumhe abhavittha, idamajjataniyā rūpaṃ.</paragraph>
    <paragraph line="139">Parokkhāya parassapadaṃ uttamapurisekavacanaṃ hiyyattaniyā parassapadenuttamapurisekavacanena ca ajjataniyā attanopadenuttamapurisekavacanena cāti dvīhi vacanehi sadisaṃ. Ahaṃ babhūvaṃ, idaṃ parokkhāya rūpaṃ. Ahaṃ abhavaṃ, idaṃ hiyyattanajjatanīnaṃ rūpaṃ.</paragraph>
    <paragraph line="140">Parokkhāya parassapadaṃ uttamapurisabahuvacanaṃ hiyyattaniyā parassapadenuttamapurisabahuvacanena sadisaṃ. Mayaṃ babhūvimha, idaṃ parokkhāya rūpaṃ. Mayaṃ abhavamha, idaṃ hiyyattaniyā rūpaṃ.</paragraph>
    <paragraph line="141">Parokkhāya attanopadauttamapurisekavacanaṃ hiyyattaniyā attanopadenuttamapurisekavacanena ca ajjataniyā parassapadenuttamapurisekavacanena cāti dvīhi vacanehi sadisaṃ. Ahaṃ babhūviṃ, idaṃ parokkhāya rūpaṃ. Ahaṃ abhaviṃ, idaṃ hiyyattanajjatanīnaṃ rūpaṃ.</paragraph>
    <paragraph line="142">Hiyyattaniyā parassapadaṃ paṭhamapurisekavacanaṃ ajjataniyā attanopadena paṭhamapurisekavacanena sadisaṃ. So abhavā.</paragraph>
    <paragraph line="143">Hiyyattaniyā parassapadaṃ majjhimapurisekavacanaṃ ajjataniyā parassapadena majjhimapurisekavacanena sadisaṃ. Tvaṃ abhavo.</paragraph>
    <paragraph line="144">Bhavissantiyā parassapadaṃ majjhimapurisabahuvacanaṃ kālātipattiyā parassapadena majjhimapurisabahuvacanena attanopadena paṭhamapurisekavacanena cāti dvīhi vacanehi sadisaṃ. Tumhe <pageBreak edition="Myanmar" number="0.0063" /> bhavissatha, idaṃ bhavissantiyā rūpaṃ. Tumhe abhavissatha, so abhavissatha, imāni kālātipattiyā rūpāni.</paragraph>
    <paragraph line="145">Bhavissantiyā attanopadaṃ majjhimapurisekavacanaṃ kālātipattiyā attanopadena majjhimapurisekavacanena sadisaṃ. Tvaṃ bhavissase, idaṃ bhavissantiyā rūpaṃ. Tvaṃ abhavissase, idaṃ kālātipattiyā rūpaṃ.</paragraph>
    <paragraph line="146">Bhavissantiyā attanopadaṃ majjhimapurisabahuvacanaṃ kālātipattiyā attanopadena majjhimapurisabahuvacanena sadisaṃ. Tumhe bhavissavhe, idaṃ bhavissantiyā rūpaṃ. Tumhe abhavissavhe, idaṃ kālātipattiyā rūpaṃ.</paragraph>
    <paragraph line="147">Bhavissantiyā attanopadaṃ uttamapurisekavacanaṃ kālātipattiyā parassapadenuttamapurisekavacanena sadisaṃ. Ahaṃ bhavissaṃ, idaṃ bhavissantiyā rūpaṃ. Ahaṃ abhavissaṃ, idaṃ kālātipattiyā rūpaṃ. Sesāni sabbāsamaṭṭhannaṃ vibhattīnaṃ vacanāni aññamaññaṃ visadisānīti daṭṭhabbaṃ. Bhavanti catra –</paragraph>
    <gatha1 line="148">Vattamānāpañcamīsu, <bold>tha</bold>dvayaṃ samudīritaṃ;</gatha1>
    <gathalast line="149">‘‘Tumhe bhavatha’’iccatra, udāharaṇakaṃ dvidhā.</gathalast>
    <gatha1 line="150"><bold>Mi</bold>dvayaṃ <bold>ma</bold>dvayañceva, tāsu vuttaṃ dvidhā dvidhā;</gatha1>
    <gathalast line="151">‘‘Bhavāmī’’ti ‘‘bhavāmā’’ti, cettha rūpāni niddise.</gathalast>
    <gatha1 line="152">Vattamānakahiyyatta-najjatanīvibhattisu;</gatha1>
    <gatha2 line="153"><bold>Se</bold>ttayaṃ ‘‘bhavase tva’’nti, vattamānāvibhattito;</gatha2>
    <gathalast line="154">‘‘Abhavase’’ti hiyyatta-najjatanīvibhattito.</gathalast>
    <gatha1 line="155">Vattamānāpañcamikā-parokkhāsu vibhattisu;</gatha1>
    <gathalast line="156"><bold>E</bold>ttayaṃ lapitaṃ tattha, ādo dvinnaṃ vasena tu.</gathalast>
    <gatha1 line="157">Jaññā ‘‘ahaṃ bhave’’ti ‘‘tvaṃ, babhūve’’ti parokkhato;</gatha1>
    <gathalast line="158">Vattamānāparokkhajja-tanīsu tīsu sadditaṃ.</gathalast>
    <gatha1 line="159"><bold>Mhe</bold>ttayaṃ <pageBreak edition="Myanmar" number="0.0064" /> kamato rūpaṃ, <bold>mayaṃ</bold>saddavisesiyaṃ;</gatha1>
    <gathalast line="160">‘‘Sambhavāmhe babhūvimhe, abhavimhe’’ti niddise.</gathalast>
    <gatha1 line="161">Pañcamikāparokkhāsu, <bold>vho</bold>dvayaṃ rūpamettha hi;</gatha1>
    <gathalast line="162">‘‘Bhavavho babhūvivho’’ti, <bold>tumhe</bold>saddavisesiyaṃ.</gathalast>
    <gatha1 line="163">Parokkhamhi vā hiyyatta-najjatanīvibhattisu;</gatha1>
    <gathalast line="164"><bold>U</bold>ttayaṃ ‘‘te babhūvū’’ti, rūpaṃ jaññā parokkhato;</gathalast>
    <gathalast line="165">Hiyyattanajjatanito, jaññā ‘‘te abhavū’’iti.</gathalast>
    <gatha1 line="166">Parokkhamhi vā hiyyatta-najjatanīvibhattisu;</gatha1>
    <gathalast line="167">Sadditaṃ <bold>tatha</bold>saṃyoga- pañcakaṃ iti niddise.</gathalast>
    <gatha1 line="168"><bold>Babhūvittha</bold>dvayaṃ tattha, rūpaṃ jaññā parokkhajaṃ;</gatha1>
    <gathalast line="169">Bavhattekattato vuttaṃ, majjhimapaṭhamavhayaṃ.</gathalast>
    <gatha1 line="170"><bold>Abhavattha</bold>dvayaṃ ñeyyaṃ, hiyyattanīvibhattijaṃ;</gatha1>
    <gatha2 line="171">Bavhattekattato vuttaṃ, majjhimo paṭhamo ca so;</gatha2>
    <gathalast line="172">‘‘Abhavitthā’’tidaṃ rūpaṃ, ajjatanīvibhattijaṃ.</gathalast>
    <gatha1 line="173">Tañca kho bahukattamhi, <bold>tumhe</bold>saddena yojaye;</gatha1>
    <gathalast line="174">Parokkhāvhayahiyyatta-najjatanīsu kittitaṃ.</gathalast>
    <gatha1 line="175"><bold>Aṃ</bold>tayaṃ tattha ādiyaṃ, ‘‘babhūvaṃ’’rūpamīritaṃ;</gatha1>
    <gathalast line="176">Duvinnaṃ <bold>abhavaṃ</bold>rūpaṃ, <bold>ahaṃ</bold>saddena yojaye.</gathalast>
    <gatha1 line="177">Parokkhakāhiyyattanī-vasena <bold>mha</bold>dukaṃ ‘‘mayaṃ;</gatha1>
    <gathalast line="178">Babhūvimha abhavimha’’, iti rūpadvayaṃ kamā.</gathalast>
    <gatha1 line="179">Parokkhāvhayahiyyatta-najjatanīvibhattisu;</gatha1>
    <gatha2 line="180">Iṃtayaṃ tu tahiṃ rūpaṃ, ‘‘babhūvi’’nti parokkhajaṃ;</gatha2>
    <gathalast line="181">‘‘Abhavi’’ntītarāsaṃ tu, <bold>ahaṃ</bold>saddayutākhilaṃ.</gathalast>
    <gatha1 line="182">Hiyyattanajjatanīsu <pageBreak edition="Myanmar" number="0.0065" />, <bold>ā</bold>dvayaṃ matamettha hi;</gatha1>
    <gathalast line="183">‘‘Abhavā’’ iti ekatte, rūpaṃ paṭhamaporisaṃ.</gathalast>
    <gatha1 line="184">Hiyyattanajjatanīsu, <bold>o</bold>dvayaṃ vuttamettha tu;</gatha1>
    <gathalast line="185">‘‘Abhavo’’iti ekatte, rūpaṃ majjhimaporisaṃ.</gathalast>
    <gatha1 line="186">Bhavissantiyakālāti-pattīsu dvīsu bhāsitaṃ;</gatha1>
    <gathalast line="187">Bavhatte bahuekatte, sasaṃyogaṃ <bold>ssatha</bold>ttayaṃ.</gathalast>
    <gatha1 line="188">‘‘Tumhe bhavissathi’’ccetaṃ, bhavissantiyato mataṃ;</gatha1>
    <gatha2 line="189">‘‘Abhavissatha tumhe’’ti, ‘‘abhavissatha so’’ti ca;</gatha2>
    <gathalast line="190">Kālātipattito vuttaṃ, etañhi vacanadvayaṃ.</gathalast>
    <gatha1 line="191">Bhavissantiyakālāti-pattīsu samudīritaṃ;</gatha1>
    <gathalast line="192">Majjhimapurisaṭṭhāne, sasaṃyogaṃ <bold>ssase</bold>yugaṃ.</gathalast>
    <gatha1 line="193">‘‘Bhavissase tva’’miccetaṃ, ‘‘tvaṃ abhavissase’’ti ca;</gatha1>
    <gathalast line="194">Imāni tu payogāni, tattha viññū pakāsaye.</gathalast>
    <gatha1 line="195"><bold>Ssavhe</bold>dvayaṃ sena yutaṃ, <bold>ssaṃ</bold>dvayañca catukkakaṃ;</gatha1>
    <gathalast line="196">Idampi kathitaṃ dvīsu, yathārutavibhattisu.</gathalast>
    <gatha1 line="197">‘‘Bhavissavhe’’ti bavhatte, bhavissantikamajjhimo;</gatha1>
    <gathalast line="198">Bavhatte ‘‘abhavissavhe’’, kālātipattimajjhimo.</gathalast>
    <gatha1 line="199">‘‘Bhavissaṃ’’ iti ekatte, bhavissantikamuttamo;</gatha1>
    <gathalast line="200">‘‘Abhavissa’’nti ekatte, kālātipattikuttamo.</gathalast>
    <gatha1 line="201">Iti vuttāni vuttehi, vacanehi samānataṃ;</gatha1>
    <gathalast line="202">Yante’kaccehi taṃ sabbaṃ, ekatālīsadhā ṭhitaṃ.</gathalast>
    <gatha1 line="203">Sesāni pañcapaññāsa, asamānāni sabbathā;</gatha1>
    <gathalast line="204">Etaṃ nayaṃ gahetvāna, vade sabbattha sambhavāti.</gathalast>
    <paragraph line="205">Ayamettha samānāsamānavasena vacanasaṅgaho.</paragraph>
    <paragraph line="206">Āgamalakkhaṇavasena <pageBreak edition="Myanmar" number="0.0066" /> vibhattivacanasaṅgahe evaṃ upalakkhetabbaṃ –</paragraph>
    <gatha1 line="207">Bhavissantīparokkhajja-tanīkālātipattisu;</gatha1>
    <gathalast line="208">Niccaṃ kvaci kvacā’niccaṃ, <bold>i</bold>kārāgamanaṃ bhave.</gathalast>
    <gatha1 line="209"><bold>I</bold>kārāgamanaṃ tañhi, parokkhāyaṃ vibhattiyaṃ;</gatha1>
    <gatha2 line="210">Bavhatte majjhimaṭṭhāne, bavhatte cuttame siyā;</gatha2>
    <gathalast line="211">Parassapadaṃ sandhāya, idaṃ vacanamīritaṃ.</gathalast>
    <gatha1 line="212">Uttamekavaco cāpi, netassa attanopade;</gatha1>
    <gathalast line="213">Hotīti avagantabbaṃ, bhavissantimhi sabbaso.</gathalast>
    <gatha1 line="214">Hiyyattanajjatanika-kālātipattīsu pana;</gatha1>
    <gathalast line="215"><bold>A</bold>kārāgamanaṃ hoti, sabbaso iti lakkhaye.</gathalast>
    <gatha1 line="216">Ajjatanimhi bavhatte, majjhime uttame tathā;</gatha1>
    <gathalast line="217">Bavhattamhi <bold>a</bold>kārena, <bold>i</bold>kārāgamanaṃ bhave.</gathalast>
    <gatha1 line="218"><bold>I</bold>kārāgamanaṃ niccaṃ, kālātipattiyaṃ bhave;</gatha1>
    <gathalast line="219"><bold>A</bold>kārāgamanaṃ tattha, anekantikamīritaṃ.</gathalast>
    <gatha1 line="220"><bold>A</bold>kārāgamanaṃyeva, hiyyattanyaṃ pakāsati;</gatha1>
    <gathalast line="221">Parokkhāyaṃ bhavissantya-ñcikāroyeva dissati.</gathalast>
    <gatha1 line="222"><bold>A</bold>kārāgamanañceva, <bold>i</bold>kārāgamanampi ca;</gatha1>
    <gathalast line="223">Ajjatanikakālāti-pattīsu pana dissati.</gathalast>
    <gatha1 line="224">Tīsu sesavibhattīsu, nā’kārattayamīritaṃ;</gatha1>
    <gathalast line="225">Vattamānāya pañcamyaṃ, sattamiyanti sabbaso.</gathalast>
    <gatha1 line="226"><bold>I</bold>kāreneva sahitā, dve bhavanti vibhattiyo;</gatha1>
    <gathalast line="227">Satta dvādasa hontettha, vacanānīti lakkhaye.</gathalast>
    <gatha1 line="228"><bold>A</bold>kāreneva sahitā, ekāyeva vibhatti tu;</gatha1>
    <gathalast line="229">Dvādasa vacanānettha, bhavantīti ca lakkhaye.</gathalast>
    <gatha1 line="230"><bold>Akārikāra</bold>sahitā <pageBreak edition="Myanmar" number="0.0067" />, duveyeva vibhattiyo;</gatha1>
    <gathalast line="231">Cattāri dvādasañceva, vacanāni bhavantidha.</gathalast>
    <gatha1 line="232">Ākārattayamuttā tu, tissoyeva vibhattiyo;</gatha1>
    <gathalast line="233">Vacanānettha chattiṃsa, hontīti paridīpaye.</gathalast>
    <gatha1 line="234">Parokkhāajjatanīsu, pañcaṭṭha ca yathākkamaṃ;</gatha1>
    <gathalast line="235"><bold>I</bold>kārato vimuttāni, vacanāni bhavantiti.</gathalast>
    <gatha1 line="236">Evamettha vibhattīnaṃ, channavutividhāna ca;</gatha1>
    <gathalast line="237">Saṅgaho vacanānanti, viññātabbo vibhāvināti.</gathalast>
    <paragraph line="238">Ayamettha āgamalakkhaṇavasena vibhattivacanasaṅgaho.</paragraph>
    <paragraph line="239">Kālavasena pana vibhattivacanasaṅgahe duvidho saṅgaho kālattayavasena saṅgaho, kālachakkavasena saṅgaho cāti. Tattha vattamānāpañcamīsattamīvibhattiyo paccuppannakālikā, vattamānāpañcamīsattamīvibhatyantāni padāni paccuppannavacanāni. Parokkhāhiyyattanajjatanīvibhattiyo atītakālikā, parokkhāhiyyattanajjatanīvibhatyantāni padāni atītavacanāni. Bhavissantīvibhatti anāgatakālikā, bhavissantīvibhatyantāni padāni anāgatavacanāni. Kālātipattivibhatti pana katthaci atītakālikā katthaci anāgatakālikā, tasmā tadantāni padāni atītavacanānipi anāgatavacanānipi honti. Ayaṃ kālattayavasena vibhattivacanasaṅgaho.</paragraph>
    <paragraph line="240">Ayaṃ pana kālachakkavasena vibhattivacanasaṅgaho – parokkhāhiyyattanajjatanīvibhattiyo atītakālikā, parokkhāhiyyattanajjatanīvibhatyantāni padāni atītavacanāni. Bhavissantīvibhatti anāgatakālikā, bhavissantīvibhatyantāni padāni anāgatavacanāni. Vattamānāvibhatti paccuppannakālikā, vattamānāvibhatyantāni padāni paccuppannavacanāni. Pañcamīvibhatti āṇattikālikā <pageBreak edition="Myanmar" number="0.0068" />, pañcamīvibhatyantāni padāni āṇattivacanāni. Sattamīvibhatti parikappakālikā, sattamīvibhatyantāni padāni parikappavacanāni. Ettha pana ‘‘āṇattivacanānī’’ti ca ‘‘parikappavacanānī’’ti ca idaṃ tathāsīsamattaṃ āsiṭṭhānumatyādīsu pañcamyādīnaṃ dissanato. Kālātipattivibhatti kālātipattikālikā, kālātipattivibhatyantāni padāni kālātipattivacanāni. Evaṃ kālachakkavasena vibhattivacanasaṅgaho veditabbo.</paragraph>
    <paragraph line="241">Kālasaṅgahe tividho kālasaṅgaho kālattayasaṅgaho kālacatukkasaṅgaho kālachakkasaṅgaho cāti.</paragraph>
    <gatha1 line="242">Paccuppanne vattamānā, pañcamī sattamī cimā;</gatha1>
    <gathalast line="243">Hontātīte parokkhādī, saha kālātipattiyā.</gathalast>
    <gatha1 line="244">Anāgate bhavissantī, kālātipattikāpi vā;</gatha1>
    <gathalast line="245">Evaṃ kālattayaṃ ñeyyaṃ, ākhyātaṃ tappakāsakaṃ.</gathalast>
    <gatha1 line="246">Nanu kaccāyane ganthe, kālo vutto catubbidho;</gatha1>
    <gathalast line="247">Paccuppannenuttakāle, atītenāgate iti.</gathalast>
    <gatha1 line="248">Saccaṃ vutto nuttakālo, paccuppannoti icchito;</gatha1>
    <gathalast line="249">Samīpe vuttakāloti, atthasambhavato pana.</gathalast>
    <gatha1 line="250">Tathā hi ‘‘yaṃ tikāla’’nti, vuttamācariyehipi;</gatha1>
    <gathalast line="251">Na kālato vinimuttaṃ, ākhyātaṃ kiñci dissati.</gathalast>
    <gatha1 line="252">Nanu cāvuttakāleti, attho tatra tu yujjati;</gatha1>
    <gathalast line="253">Tathā hi chabbidho kālo, <bold>niruttimhi</bold> pakāsito.</gathalast>
    <gatha1 line="254">Atītānāgato paccu-ppanno āṇattimeva ca;</gatha1>
    <gathalast line="255">Parikappo ca kālassa, atipattīti chabbidho.</gathalast>
    <gatha1 line="256">Duve vibhattiyo tattha, āṇattiparikappikā;</gatha1>
    <gathalast line="257">Kālamanāmasitvāpi, niruttaññūhi bhāsitā.</gathalast>
    <gatha1 line="258">‘‘Gacchatu <pageBreak edition="Myanmar" number="0.0069" /> gaccheyyi’’ccādi-vacane kathite na hi;</gatha1>
    <gathalast line="259">Kriyā nipphajjati niṭṭhaṃ, nāgatā nātipannikā.</gathalast>
    <gatha1 line="260">Kālātipattikā saddā, atītenāgatepi ca;</gatha1>
    <gathalast line="261">Bhavantīti yathāvuttā, <bold>niruttimhi</bold> vidūhi ve.</gathalast>
    <gatha1 line="262">Pañcamīsattamīvhitā, āṇattiparikappikā;</gatha1>
    <gathalast line="263">Paccuppanne bhavantīti, na tathā tattha bhāsitā.</gathalast>
    <gatha1 line="264">Tasmā kaccāyane ganthe, ‘‘nuttakāle’’ti yaṃ padaṃ;</gatha1>
    <gathalast line="265">Attho ‘‘avuttakāle’’ti, tassa ñāyatimevidaṃ.</gathalast>
    <gatha1 line="266">Saccamevaṃ tu santepi, āṇattiparikappikā;</gatha1>
    <gathalast line="267">Paccuppannepi daṭṭhabbā, paṇḍitena nayaññunā.</gathalast>
    <gatha1 line="268">Kasmāti ce āṇāpanaṃ, parikappo ca saccato;</gatha1>
    <gathalast line="269">Paccuppanne yato atthā, nipphannā dissare ime.</gathalast>
    <gatha1 line="270">‘‘Anuttakāle’’ti padaṃ, etassatthassa jotakaṃ;</gatha1>
    <gathalast line="271">‘‘Samīpe vuttakāle’’ti, atthadīpanatotha vā.</gathalast>
    <gatha1 line="272">Atthānaṃ gamanādīnaṃ, nipphatti na tu dissati;</gatha1>
    <gatha2 line="273">‘‘Gacchatu gaccheyyi’’ccādi, vuttakāle yato tato;</gatha2>
    <gathalast line="274">Avuttakāle niddiṭṭhā, taddīpakavibhattiyo.</gathalast>
    <gatha1 line="275">Kālo vā vuttakāloti, iccevaṃ gahito idha;</gatha1>
    <gatha2 line="276"><bold>Dakkhiṇāsuddhi</bold>pāṭhamhi, katāva tatiyā ayaṃ;</gatha2>
    <gathalast line="277">Kāladīpanatā tāsaṃ, iti yujjati nāññathā.</gathalast>
    <gatha1 line="278">Atthadvayaṃ pakāsetuṃ, ganthe <bold>kaccāyanavhaye</bold>;</gatha1>
    <gathalast line="279">Thero kaccāyano ‘‘nutta-kāle’’ti padamabravi.</gathalast>
    <gatha1 line="280">Evaṃ tidhā catudhāpi, vutto kālāna saṅgaho;</gatha1>
    <gathalast line="281">Chadhā idāni kālānaṃ, saṅgaho nāma niyyate.</gathalast>
    <gatha1 line="282">Vibhattiyo <pageBreak edition="Myanmar" number="0.0070" /> parokkhā ca, hiyyattanīvibhattiyo;</gatha1>
    <gathalast line="283">Atha ajjatanī cāti, tisso’tīte pakāsitā.</gathalast>
    <gatha1 line="284">Anāgate bhavissantī, bhavatīti pakittitā;</gatha1>
    <gathalast line="285">Paccuppanne vattamānā, tikāle pañcadhā katā.</gathalast>
    <gatha1 line="286">Pañcamīsattamīvhitā, āṇattiparikappikā;</gatha1>
    <gathalast line="287">Saṅgayhamānā tā yanti, paccuppannamhi saṅgahaṃ.</gathalast>
    <gatha1 line="288">Yasmā pañcamibhūtāya, vattamānāya ṭhānato;</gatha1>
    <gathalast line="289">Samānā pañcamī hoti, tasmā sā pañcamī matā.</gathalast>
    <gatha1 line="290">Sattamī pana kiñcāpi, samānā tāhi sattamā;</gatha1>
    <gathalast line="291">Hoti yasmā tato vuttā, sattamītveva no mati.</gathalast>
    <gatha1 line="292">Kālātipattiyādīhi, yajjevaṃ vattamānikā;</gatha1>
    <gathalast line="293">Chaṭṭhī bhaveyya kālāti-pattikātītavācikā.</gathalast>
    <gatha1 line="294">Pañcamī tāya chaṭṭhassa, tulyattā ṭhānato nanu;</gatha1>
    <gathalast line="295">Tāhi sattavibhattīhi, sattamī aṭṭhamī siyā.</gathalast>
    <gatha1 line="296">Iti ce koci bhāseyya, ‘‘tannā’’ti paṭisedhaye;</gatha1>
    <gathalast line="297">Atītenāgate cāpi, kālātipattisambhavā.</gathalast>
    <gatha1 line="298">Tathā hi bhāsitā <bold>cūḷa-niruttimhi</bold> visuṃ ayaṃ;</gatha1>
    <gathalast line="299">Kālātipatyatītamhā-nāgate cāti dīpaye.</gathalast>
    <gatha1 line="300">Kriyātipannetīteti, kasmā kaccāyane rutaṃ;</gatha1>
    <gathalast line="301">Athāpi ce vadeyyatra, ‘‘pāyenā’’ti pakāsaye.</gathalast>
    <gatha1 line="302">Yebhuyyena hi lokasmiṃ, atītamhi pavattati;</gatha1>
    <gathalast line="303">Kālātipattisaṃyutto, vohāro iti lakkhaye.</gathalast>
    <paragraph line="304">Atridaṃ kālātipattiyā atītavacanaṃ – ‘‘sacāyaṃ bhikkhave rājā pitaraṃ dhammikaṃ dhammarājānaṃ jīvitā na voropessatha, imasmiṃyevassa āsane virajaṃ vītamalaṃ dhammacakkhu <pageBreak edition="Myanmar" number="0.0071" /> uppajjissathā’’ti. ‘‘Passānanda imaṃ mahādhanaseṭṭhiputtaṃ imasmiṃyeva nagare dveasītikoṭidhanaṃ khepetvā bhariyaṃ ādāya bhikkhāya carantaṃ. Sace hi ayaṃ paṭhamavaye bhoge akhepetvā kammante payojayissā, imasmiṃyeva nagare aggaseṭṭhi abhavissā. Sace pana nikkhamitvā pabbajissā, arahattaṃ pāpuṇissā, bhariyāpissa anāgāmiphale patiṭṭhahissā. Sace majjhimavaye bhoge akhepetvā kammante payojayissā, dutiyaseṭṭhi abhavissā. Nikkhamitvā pabbajanto anāgāmī abhavissā, bhariyāpissa sakadāgāmiphale patiṭṭhahissā. Sace pacchimavaye bhoge akhepetvā kammante payojayissā, tatiyaseṭṭhi abhavissā. Nikkhamitvā pabbajanto sakadāgāmī abhavissā, bhariyāpissa sotāpattiphale patiṭṭhahissā’’ iti vā, ‘‘sace satthā agāraṃ ajjhāvasissā, cakkavattirājā abhavissā. Rāhulasāmaṇero pariṇāyakaratanaṃ, therī itthiratanaṃ, sakalacakkavāḷarajjaṃ etesaññeva abhavissā’’ iti vā evaṃ kālātipattiyā atītavacanaṃ bhavati.</paragraph>
    <paragraph line="305">Kathaṃ kālātipattiyā anāgatavacanaṃ bhavati? ‘‘Cirampi bhakkho abhavissā, sace na vivadāmase. Asīsakaṃ anaṅguṭṭhaṃ, siṅgālo harati rohitaṃ’’itivā, ‘‘sace ānanda nālabhissā mātugāmo tathāgatappavedite dhammavinaye agārasmā anagāriyaṃ pabbajjaṃ, ciraṭṭhitikaṃ ānanda brahmacariyaṃ abhavissā’’ti iti vā, ‘‘ayaṃ aṅgulimālassa mātā ‘aṅgulimālaṃ ānessāmī’ti gacchati, sace samāgamissati, aṅgulimālo ‘aṅgulisahassaṃ pūressāmī’ti mātaraṃ māressati. Sacāhaṃ na gamissāmi, mahājāniko abhavissā’’ iti vā evaṃ kālātipattiyā anāgatavacanaṃ bhavati <pageBreak edition="Myanmar" number="0.0072" />. Kaccāyane pana yebhuyyena atītappavattiṃ sandhāya kālātipattivibhattiyā atītakālikatā vuttāti daṭṭhabbaṃ.</paragraph>
    <gatha1 line="306">Kaccāyanepi vā esā, kālātipattikā pana;</gatha1>
    <gathalast line="307">Anāgatepi hotīti, ayamatthopi dissati.</gathalast>
    <gatha1 line="308">Appaccakkhe parokkhāya-tīte iti hi lakkhaṇe;</gatha1>
    <gathalast line="309">Santepya<bold>tīta</bold>ggahaṇe, anapekkhiya taṃ idaṃ.</gathalast>
    <gatha1 line="310">Anāgate bhavissantī, iti suttassanantaraṃ;</gatha1>
    <gatha2 line="311">Kālātipattivacanā, anāgatānukaḍḍhanaṃ;</gatha2>
    <gathalast line="312">Tasmā aniyataṃ kālaṃ, kālātipattikaṃ vinā.</gathalast>
    <gatha1 line="313">Atītānāgatapaccu-ppannikāhi vibhattihi;</gatha1>
    <gathalast line="314">Sattamī sattamīyeva, bhavate na tu aṭṭhamī.</gathalast>
    <gatha1 line="315">Pañcamīsattamīnaṃ tu, paccuppannavibhattiyaṃ;</gatha1>
    <gathalast line="316">Saṅgaṇhanatthametāsaṃ, majjhe chaṭṭhī na vuccati.</gathalast>
    <gatha1 line="317">Tathā pañca upādāya, bhavitabbañca chaṭṭhiyā;</gatha1>
    <gathalast line="318">Pañcamiyā tu sā esā, ‘‘chaṭṭhī’’ti na samīritā.</gathalast>
    <gatha1 line="319">Chaṭṭhībhāvamhi santepi, ‘‘pañcamī’’ti vaco pana;</gatha1>
    <gathalast line="320">Pañcamiyā vibhattiyā, paccuppannavibhattiyaṃ.</gathalast>
    <gatha1 line="321">Saṅgaṇhanatthaṃ vuttanti, viññātabbā vibhāvinā;</gatha1>
    <gathalast line="322">Pañcamiṃ tu upādāya, sattamiyā vibhattiyā.</gathalast>
    <gatha1 line="323">Chaṭṭhiyā ca bhavitabbaṃ, na sā ‘‘chaṭṭhī’’ti īritā;</gatha1>
    <gathalast line="324">Chaṭṭhiṃ pana upādāya, ‘‘sattamī’’tveva īritā.</gathalast>
    <gatha1 line="325">Majjhe chaṭṭhiṃ adassetvā, evaṃ tu kathanampi ca;</gatha1>
    <gatha2 line="326">Sattamiyā vibhattiyā, paccuppannavibhattiyaṃ;</gatha2>
    <gathalast line="327">Saṅgaṇhanatthaṃ vuttanti, adhippāyaṃ vibhāvaye.</gathalast>
    <gatha1 line="328">Sabhāvo hesa vatthūnaṃ, gambhīratthesu attano;</gatha1>
    <gathalast line="329">Yena kenacākārena, adhippāyassa ñāpanaṃ.</gathalast>
    <gatha1 line="330">Yajjevaṃ <pageBreak edition="Myanmar" number="0.0073" /> paṭhamaṃtīte-nāgate ca vibhattiyo;</gatha1>
    <gathalast line="331">Vatvā tato paccuppanne, kathetabbā vibhattiyo.</gathalast>
    <gatha1 line="332"><bold>Kaccāyana</bold>vhaye ganthe, kasmā evaṃ na bhāsitā;</gatha1>
    <gathalast line="333">Paccuppannavibhatyova, kasmā ādimhi bhāsitā?</gathalast>
    <gatha1 line="334">Yasmā vadanti vohāra-pathe etāva pāyato;</gatha1>
    <gathalast line="335">Tasmā bahuppayogattaṃ, hotetāsaṃ vibhattinaṃ.</gathalast>
    <gatha1 line="336">Ādobahuppayogova, kathetabboti ñāyato;</gatha1>
    <gathalast line="337">Paccuppannamhi sambhūtā, vibhatyovādito matā.</gathalast>
    <gatha1 line="338">Atītānāgataṃ vatvā, paccuppanne tato paraṃ;</gatha1>
    <gathalast line="339">Yasmā vuttamhi lokasmiṃ, hoti vācāsiliṭṭhatā.</gathalast>
    <gatha1 line="340">Tasmā siliṭṭhakathane, atītādimapekkhiya;</gatha1>
    <gatha2 line="341">Pañcamī sattamī cetā, vattamānāyanantaraṃ;</gatha2>
    <gathalast line="342">Saṅgaṇhanatthamakkhātā, paccuppannavibhattisu.</gathalast>
    <paragraph line="343">Ettha hi yathā ‘‘mātāpitaro’’ti vutte siliṭṭhakathanaṃ hoti, tasmiṃyeva vacane vipariyayaṃ katvā samāsavasena ‘‘pitāmātaro’’ti vutte siliṭṭhakathanaṃ na hoti, tasmā tādisī saddaracanā apūjanīyā, ‘‘pitā mātā ca me dajju’’nti pāṭho pana byāsavasena yathicchitappayogattā pūjanīyo, evameva ‘‘atītānāgatapaccuppanna’’nti vutte siliṭṭhakathanaṃ hoti, ‘‘atītapaccuppannānāgata’’nti evamādinā vutte siliṭṭhakathanaṃ na hoti, tasmā tādisī saddaracanā apūjanīyā siyā. ‘‘Atītārammaṇā paccu-ppannānāgatagocarā’’ti vacanaṃ pana gāthābandhasukhatthaṃ yathicchitappayogattā pūjanīyameva. Ayamettha pāḷi veditabbā –</paragraph>
    <paragraph line="344">‘‘Yaṃkiñci rūpaṃ atītānāgatapaccuppanna’’nti ca,</paragraph>
    <gatha1 line="345">‘‘Ekāyanaṃ <pageBreak edition="Myanmar" number="0.0074" /> jātikhayantadassī,</gatha1>
    <gatha2 line="346">Maggaṃ pajānāti hitānukampī;</gatha2>
    <gatha3 line="347">Etena maggena ataṃsu pubbe,</gatha3>
    <gathalast line="348">Tarissanti ye ca taranti ogha’’nti ca,</gathalast>
    <gatha1 line="349">‘‘Ye cabbhatītā sambuddhā, ye ca buddhā anāgatā;</gatha1>
    <gathalast line="350">Ye cetarahi sambuddhā, bahūnaṃ sokanāsakā.</gathalast>
    <gatha1 line="351">Sabbe saddhammagaruno, vihaṃsu viharanti ca;</gatha1>
    <gathalast line="352">Athopi viharissanti, esā buddhāna dhammatā’’ti ca</gathalast>
    <unindented line="353">Evamanekesu saddappayogesu. Idha yathicchitappayogavasena atītānāgatapaccuppannakālikāsu aṭṭhasu vibhattīsu tisso paccuppannakālikā vibhattiyo ādimhi kathitā, tañca kathanaṃ tāsaññeva vohārapathe yebhuyyena pavattito bahuppayogatāñāpanatthaṃ. Tāsu pana dvinnaṃ vibhattīnaṃ ‘‘pañcamīsattamī’’tisaññā siliṭṭhakathanicchāyaṃ kamena vattabbā, atītānāgatakālikā vibhattiyo apekkhitvā katā. Iccevaṃ</unindented>
    <gatha1 line="354">Yathicchitappayogena, paccuppannavibhattiyo;</gatha1>
    <gathalast line="355">Tidhā katvāna ādimhi, kaccānena udīritā.</gathalast>
    <gatha1 line="356">Ādimhi kathanaṃ tañca, tāsaṃ pāyena vuttito;</gatha1>
    <gathalast line="357">Bahuppayogabhāvassa, ñāpanatthanti niddise.</gathalast>
    <gatha1 line="358">Atītādimapekkhitvā, siliṭṭhakathane dhuvaṃ;</gatha1>
    <gatha2 line="359">‘‘Pañcamī sattami’’cceva, dvinnaṃ nāmaṃ katanti ca;</gatha2>
    <gathalast line="360">Kālātipattiṃ vajjetvā, idaṃ vacanamīritaṃ.</gathalast>
    <gatha1 line="361">Yadi evaṃ ayaṃ doso, āpajjati na saṃsayo;</gatha1>
    <gathalast line="362">Iti ce koci bhāseyya, atthe akusalonaro.</gathalast>
    <gatha1 line="363">Tekālikākhyātapade <pageBreak edition="Myanmar" number="0.0075" />, kālātipattiyā pana;</gatha1>
    <gathalast line="364">Asaṅgahova hotīti, ‘‘tannā’’ti paṭisedhaye.</gathalast>
    <gatha1 line="365">Tekālikākhyātapade, na no kālātipattiyā;</gatha1>
    <gathalast line="366">Iṭṭho asaṅgaho tattha, saṅgahoyeva icchito.</gathalast>
    <gatha1 line="367">Pañcamīsattamīsaññā, kālātipattikaṃ pana;</gatha1>
    <gathalast line="368">Vibhattimanapekkhitvā, katā icceva no mati.</gathalast>
    <gatha1 line="369">Nānānayaṃ gahetvāna,</gatha1>
    <gatha2 line="370">Paccetabbaṃ tu sārato;</gatha2>
    <gatha3 line="371">Yāya eso ruto attho,</gatha3>
    <gathalast line="372">Tasmā esā na dubbalā.</gathalast>
    <gatha1 line="373">Attho labbhati pāsaṃso,</gatha1>
    <gatha2 line="374">Yattha yattha yathā yathā;</gatha2>
    <gatha3 line="375">Tathā tathā gahetabbo,</gatha3>
    <gathalast line="376">Tattha tattha vibhāvinā.</gathalast>
    <paragraph line="377">Vuttañhetaṃ <bold>abhidhammaṭīkāyaṃ</bold> ‘‘yattha yattha yathā yathā attho labbhati, tattha tattha tathā tathā gahetabbo’’ti.</paragraph>
    <gatha1 line="378">Pañcamīsattamīsaññā, rūḷhīsaññāti kecana;</gatha1>
    <gathalast line="379">Na panevaṃ gahetabbaṃ, ajānitvā vadanti te.</gathalast>
    <gatha1 line="380">Nesā purisasaññādi, <bold>jhala</bold> saññādayo viya;</gatha1>
    <gathalast line="381">Rūḷhiyā bhāsitā saññā, bhūtenatthena bhāsitā.</gathalast>
    <gatha1 line="382">Upanidhāya paññatti, esā saññā yato tato;</gatha1>
    <gathalast line="383">Anvatthasaññā ṭhapitā, porāṇehīti lakkhaye.</gathalast>
    <gatha1 line="384">Iccevaṃ kālachakkaṃ tu, saṅkhepena tidhā mataṃ;</gatha1>
    <gathalast line="385">Etamatthañhi sandhāya, ‘‘yaṃ tikāla’’nti bhāsitaṃ.</gathalast>
    <centered line="386">Ayamettha kālachakkasaṅgaho.</centered>
    <gatha1 line="387">Evaṃ <pageBreak edition="Myanmar" number="0.0076" /> tidhā catudhā vā, chadhā vāpi sumedhaso;</gatha1>
    <gathalast line="388">Kālabhedaṃ vibhāveyya, kālaññūhi vibhāvitaṃ.</gathalast>
    <gatha1 line="389">Atītānāgataṃ kālaṃ, visuṃ kālātipattikaṃ;</gatha1>
    <gathalast line="390">Gahetvā pañcadhā hoti, evañcāpi vibhāvaye.</gathalast>
    <gatha1 line="391">Ettha nayova ‘‘ajjhatta-bahiddhā vā’’ti pāḷiyaṃ;</gatha1>
    <gathalast line="392">Atītānāgatakālī, vibhatti samudīritā.</gathalast>
    <paragraph line="393">Iccevaṃ sabbathāpi kālasaṅgaho samatto.</paragraph>
    <paragraph line="394">Idāni viññūnaṃ atthaggahaṇe kosallajananatthaṃ pakaraṇantaravasenapi imasmiṃ pakaraṇe vattamānānantaraṃ vuttānaṃ āṇattiparikappakālikānaṃ ‘‘pañcamīsattamī’’tisaṅkhātānaṃ dvinnaṃ vibhattīnaṃ paṭipāṭiṭṭhapane pakaraṇasaṃsandanaṃ kathayāma – <bold>kātanta</bold>ppakaraṇasmiñhi sakkatabhāsānurūpena dasadhā ākhyātavibhattiyo ṭhapitā, <bold>kaccāyana</bold>ppakaraṇe pana māgadhabhāsānurūpena aṭṭhadhā ṭhapitā, <bold>niruttiyañca</bold> pana māgadhabhāsānurūpeneva atītānāgatapaccuppannāṇattiparikappakālātipattivasena chadhā ṭhapitā. Tesu hi kātante vattamānā, sattamī, pañcamī, hiyyattanī, ajjatanī, parokkhā, svātanī, āsī, bhavissantī, kriyātipatti cāti dasadhā vibhattā. Kaccāyane pana vattamānā, pañcamī, sattamī, parokkhā, hiyyattanī, ajjatanī, bhavissantī, kālātipatti cāti aṭṭhadhā vibhattā. Iti etesu dvīsu kātantakaccāyanesu vibhattiyo visadisāya paṭipāṭiyā ṭhapitā. Kiñcāpettha visadisā paṭipāṭi, tathāpetā niruttiyaṃ vuttātītādikālavibhāgavasena ekato saṃsandanti samenti kiñci visesaṃ ṭhapetvā.</paragraph>
    <paragraph line="395">Kathaṃ <pageBreak edition="Myanmar" number="0.0077" />? Kātante tāva hiyyattanī ajjatanī parokkhā cāti imā tisso ekantena atītakālikā, svātanī āsī bhavissanti cāti imā tisso ekantena anāgatakālikā, vattamānā ekāyeva paccuppannakālikā, sattamī pana pañcamī ca paccuppannānāgatakālavasena dvikālikā ‘‘ajja puññaṃ kareyya, svepi kareyya. Ajja gacchatu, sve vā gacchatū’’ti payogārahattā. Kriyātipatti aniyatakālikā ‘‘so ce hiyyo yānaṃ alabhissā, agacchissā. So ce ajja anatthaṅgate sūriye yānaṃ alabhissā, agacchissā. So ce sve yānaṃ alabhissā, agacchissā’’ti payogārahattā. Evaṃ asaṅkarato vavatthapetabbaṃ.</paragraph>
    <paragraph line="396">Evaṃ vavatthapetvā ayamamhehi vuccamāno nayo sādhukaṃ sallakkhetabbo. Kathaṃ? Hiyyattanajjatanīparokkhāsvātanyāsībhavissantivasena ekantātītānāgatakālikā vibhattiyo cha, vattamānavasena ekantapaccuppannakālikā vibhatti ekāyeva, sā paṭipāṭiyā gaṇiyamānā sattamaṃ ṭhānaṃ bhajati. Evaṃ etasmiṃ vattamānāsaṅkhāte sattamaṭṭhāne pakkhipituṃ niruttinayena ‘‘parikappakālikā’’ti saṅkhaṃ gataṃ satthanayena ‘‘paccuppannānāgatakālikā’’tivattabbaṃ ekaṃ vibhattiṃ sattamībhūtāya vattamānāya samānaṭṭhānattā sattamīsaññaṃ katvā ṭhapesi. Tato punadeva svātanyāsībhavissantivasena ekantānāgatakālikā tisso vibhattiyo gaṇetvā taṃ paccuppannānāgatakālikaṃ ‘‘sattamī’’ti laddhasaññaṃ vibhattiṃ anāgatakālikabhāvena tāhi tīhi saddhiṃ samānaṭṭhānattā catutthaṃ katvā niruttinayena ‘‘āṇattikālikā’’ti saṅkhaṃ gataṃ satthanayena ‘‘paccuppannānāgatakālikā’’ti vattabbaṃ ekaṃ vibhattiṃ pañcannaṃ saṅkhyānaṃ pūraṇena pañcamīsaññaṃ katvā ṭhapesi.</paragraph>
    <paragraph line="397">Kriyātipattiyā <pageBreak edition="Myanmar" number="0.0078" /> pana aniyatakālikattā taṃ vajjetvā ayaṃ vinicchayo kato, so ca kho niruttinayaṃyeva nissāya. Ayaṃ tāva kātante vattamānānantaraṃ vuttānaṃ sattamīpañcamīnaṃ anvatthasaññaṃ icchantānaṃ amhākaṃ ruci, esā saddhammavidūhi garūhi appaṭikkositā anumatā sampaṭicchitā ‘‘evamevaṃ āvuso, evamevaṃ āvuso’’ti. Veyyākaraṇehipi appaṭikkositā anumatā sampaṭicchitā ‘‘evamevaṃ bhante, evamevaṃ bhante’’ti. Evaṃ sabbehipi tehi pubbācariyehi abbhanumoditā appaṭikkositā.</paragraph>
    <paragraph line="398">Kaccāyanappakaraṇe pana buddhavacanānurūpena aṭṭhadhā vibhattīnaṃ vuttattā vattamānāvibhatti pañcamaṭṭhāne ṭhitā. Kathaṃ? Parokkhāhiyyattanajjatanībhavissantivasena ekantātītānāgatakālikā catasso vibhattiyo, vattamānavasena ekantapaccuppannakālikā vibhatti ekāyeva, sā paṭipāṭiyā gaṇiyamānā pañcamaṃ ṭhānaṃ bhajati. Evaṃ etasmiṃ vattamānāsaṅkhāte pañcamaṭṭhāne pakkhipituṃ niruttinayena ‘‘āṇattikālikā’’ti saṅkhaṃ gataṃ ‘‘anuttakālikā’’ti vuttaṃ vibhattiṃ pañcamībhūtāya vattamānāya samānaṭṭhānattā pañcamīsaññaṃ katvā ṭhapesi. Tato paraṃ taṃ pañcamaṃ chaṭṭhiṭṭhāne ṭhapetvā parokkhā hiyyattanī ajjatanī bhavissantī vattamānā pañcamīti evaṃ gaṇanāvasena cha vibhattiyo upādāya niruttinayena ‘‘parikappakālikā’’ti saṅkhaṃ gataṃ ‘‘anuttakālikā’’ti vuttaṃ vibhattiṃ sattannaṃ saṅkhyānaṃ pūraṇena sattamīsaññaṃ katvā ṭhapesi.</paragraph>
    <paragraph line="399">Kālātipattiyā pana atītānāgatakālikattā taṃ vajjetvā ayaṃ vinicchayo kato, so ca kho niruttinayaṃyeva nissāya. Ayaṃ kaccāyane vattamānānantaraṃ vuttānaṃ pañcamīsattamīnaṃ anvatthasaññaṃ icchantānaṃ amhākaṃ ruci, esā ca saddhammavidūhi garūhi appaṭikkositā anumatā sampaṭicchitā <pageBreak edition="Myanmar" number="0.0079" /> ‘‘evamevaṃ āvuso, evamevaṃ āvuso’’ti. Veyyākaraṇehipi appaṭikkositā anumatā sampaṭicchitā ‘‘evamevaṃ bhante, evamevaṃ bhante’’ti. Evaṃ sabbehipi tehi pubbācariyehi abbhanumoditā appaṭikkositā.</paragraph>
    <paragraph line="400">Yasmā hi kātantakaccāyanāni aññamaññaṃ visadisavibhattikkamānipi antarena kiñci visesaṃ niruttiyaṃ vuttātītādikālavibhāgavasenekajjhaṃ saṃsandanti samenti, tasmā niruttinayaññeva sārato gahetvā pañcamīsattamīvibhattīnaṃ anvatthasaññāparikappane amhākaṃ ruci pubbācariyehi abbhanumoditā appaṭikkositā, tasmā eva yo koci imaṃ vādaṃ madditvā aññaṃ vādaṃ patiṭṭhāpetuṃ sakkhissatīti netaṃ ṭhānaṃ vijjati. Ayañhi nayo atīva sukhumo duddaso ca paramāṇuriva, dukkhogāḷho ca mahāgahanamiva, atigambhīro ca mahāsamuddo viya, tasmā imissaṃ saddanītiyaṃ saddhāsampannehi kulaputtehi sāsanopakāratthaṃ yogo suṭṭhu karaṇīyo. Tathā hi idha katayogehi nāmākhyātādīsu catūsu padesu uppannavādā paravādino jitāva honti.</paragraph>
    <gatha1 line="401">Muninā munināgena, duṭṭhā pabbajitā jitā;</gatha1>
    <gathalast line="402">Yathā yathā asaddhamma-pūraṇā pūraṇādayo.</gathalast>
    <gatha1 line="403">Tathā tathāgatādāyā-nugāyaṃ saddanītiyaṃ;</gatha1>
    <gathalast line="404">Katayogehipi jitā, savanti paravādinoti.</gathalast>
    <paragraph line="405">Ayaṃ pañcamīsattamīnaṃ paṭipāṭiṭṭhapane pakaraṇasaṃsandanā.</paragraph>
    <paragraph line="406">Atha vattamānādīnaṃ vacanatthaṃ kathayāma – tattha <bold>vattamānā</bold>ti kenaṭṭhena vattamānā? Vattamānakālavacanaṭṭhena. Paccuppannabhāvena hi vattatīti vattamāno, paccuppannakriyāsaṅkhāto kālo. Tabbācakavasena vattamāno kālo etissā atthīti ayaṃ <bold>ti anti</bold>ādivibhatti vattamānā. Tathā <pageBreak edition="Myanmar" number="0.0080" /> hi ‘‘gacchati devadatto’’ti ettha devadattassa paccuppannaṃ gamanakriyaṃ vibhattibhūto <bold>ti</bold>saddoyeva vadati, tasmā tabbācakavasena vattamāno kālo etissā atthīti vattamānāti vuccati. <bold>Pañcamī</bold>ti kenaṭṭhena pañcamī? Pañcamaṃ vattamānaṭṭhānaṃ gamanaṭṭhena, pañcannañca saṅkhyānaṃ pūraṇaṭṭhena. Tathā hi niyogā atītānāgatapaccuppannakālikānaṃ parokkhāhiyyattanajjatanībhavissantīvattamānāsaṅkhātānaṃ pañcannaṃ vibhattīnamantare pañcamībhūtāya vattamānāya sayampi paccuppannakālikabhāvena samānaṭṭhānattā pañcamaṃ vattamānaṭṭhānaṃ gacchatīti pañcamī. Yathā nadantī gacchatīti nadī. Tathā niyogā atītānāgatakālikā parokkhāhiyyattanajjatanībhavissantīsaṅkhātā catasso vibhattiyo upādāya sayampi vattamānāvibhatti viya pañcannaṃ saṅkhyānaṃ pūraṇīti pañcamī. <bold>Sattamī</bold>ti kenaṭṭhena sattamī? Sattannaṃ saṅkhyānaṃ pūraṇaṭṭhena. Tathā hi atītānāgatapaccuppannakālikā parokkhāhiyyattanajjatanībhavissantīvattamānāpañcamīsaṅkhātā cha vibhattiyo upādāya sayampi paccuppannakālikā hutvā sattannaṃ saṅkhyānaṃ pūraṇīti sattamī.</paragraph>
    <paragraph line="407"><bold>Parokkhā</bold>ti kenaṭṭhena parokkhā? Parokkhe bhavāti atthena. Tathā hi cakkhādindriyasaṅkhātassa akkhassa paro tirobhāvo parokkhaṃ, tabbācakabhāvena parokkhe bhavāti parokkhā. <bold>Hiyyattanī</bold>ti kenaṭṭhena hiyyattanī? Hiyyo pabhuti atīte kāle bhavā tabbācakabhāvenāti atthena. <bold>Ajjatanī</bold>ti kenaṭṭhena ajjatanī? Ajja pabhuti atīte kāle bhavā tabbācakabhāvenāti atthena. <bold>Bhavissantī</bold>ti kenaṭṭhena bhavissantī? ‘‘Evaṃ anāgate bhavissatī’’ti atthaṃ pakāsentī eti gacchatīti atthena. <bold>Kālātipattī</bold>ti kenaṭṭhena kālātipatti? Kālassātipatanavacanaṭṭhena. Tathā hi kālassa atipatanaṃ accayo atikkamitvā pavatti kālātipatti, labhitabbassa atthassa nipphattirahitaṃ kriyātikkamanaṃ <pageBreak edition="Myanmar" number="0.0081" />. <bold>Kālo</bold>ti cettha kriyā adhippetā. Karaṇaṃ kāro, kāro eva kālo <bold>ra</bold>kārassa <bold>la</bold>kāraṃ katvā uccāraṇavasena. Ayaṃ pana vibhatti tabbācakattā kālātipattīti. Ayaṃ pana vattamānādīnaṃ vacanatthavibhāvanā.</paragraph>
    <gatha1 line="408">Vippakiṇṇavividhanaye, saṃkiṇṇalakkhaṇadharavarasāsane;</gatha1>
    <gathalast line="409">Sumatimativaḍḍhanatthaṃ, kathito pakiṇṇakavinicchayo.</gathalast>
    <centered line="410">Iti navaṅge sāṭṭhakathe piṭakattaye byappathagatīsu viññūnaṃ</centered>
    <centered line="411">Kosallatthāya kate saddanītippakaraṇe</centered>
    <centered line="412">Pakiṇṇakavinicchayo nāma</centered>
    <centered line="413">Tatiyo paricchedo.</centered>
  </content>
</document>