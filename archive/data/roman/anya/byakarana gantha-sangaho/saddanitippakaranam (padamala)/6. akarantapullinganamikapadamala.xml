<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf6.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/6. akarantapullinganamikapadamala.xml</archivePath>
<title>6. Ākārantapulliṅganāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</title>
</metadata>
<body>
<chapter line="1">6. Ākārantapulliṅganāmikapadamālā</chapter>
<paragraph line="2">Atha pubbācariyamataṃ purecaraṃ katvā <bold>ā</bold>kārantapulliṅgānaṃ pakatirūpesu <bold>abhibhavitu</bold>iccetassa pakatirūpassa nāmikapadamālaṃ <pageBreak edition="M" number="0.0182" />vakkhāma – satthā, satthā, satthāro. Satthāraṃ, satthāro. Satthārā, satthārehi, satthārebhi. Satthu, satthussa, satthuno, satthānaṃ, satthārānaṃ. Satthārā, satthārehi, satthārebhi. Satthu, satthussa, satthuno, satthānaṃ, satthārānaṃ. Satthari, satthāresu. Bho sattha, bho satthā, bhavanto satthāro.</paragraph>
<paragraph line="3">Ayaṃ <bold>yamakamahātherena</bold>katāya <bold>cūḷaniruttiyā</bold>āgato nayo. Ettha ca <bold>niruttipiṭake ca kaccāyane</bold>ca ‘‘satthunā’’ti padaṃ anāgatampi gahetabbameva ‘‘dhammarājena satthunā’’ti dassanato. ‘‘Satthārā, satthunā, satthārehi, satthārebhī’’ti kamo ca veditabbo. Ettha ca asatipi atthavisese byañjanavisesavasena, byañjanavisesābhāvepi atthanānatthatāvasena saddantarasandassanaṃ niruttikkamoti ‘‘satthā’’ti padaṃ ekavacanabahuvacanavasena dvikkhattuṃ vuttanti veditabbaṃ. <bold>Niruttipiṭakā</bold>dīsu pana ‘‘satthā’’ti paṭhamābahuvacanaṃ na āgataṃ. Kiñcāpi na āgataṃ, tathāpi ‘‘avitakkitā maccumupabbajantī’’ti <bold>pāḷiyaṃ</bold>‘‘avitakkitā’’ti paṭhamābahuvacanassa dassanato ‘‘satthā’’ti padassa paṭhamābahuvacanattaṃ avassamicchitabbaṃ. Tathā <bold>vattā, dhātā, gantā</bold>dīnampi taggatikattā. Tathā <bold>niruttipiṭake</bold>‘‘satthāre’’ti dutiyābahuvacanañca ‘‘satthussa, satthāna’’nti catutthīchaṭṭhekavacanabahuvacanāni ca āgatāni, <bold>cūḷaniruttiyaṃ</bold>pana na āgatāni. Tattha ‘‘mātāpitaro poseti. Bhātaro atikkamatī’’ti dassanato ‘‘satthāre’’ti dutiyābahuvacanarūpaṃ ayuttaṃ viya dissati. <bold>Kaccāyanā</bold>dīsu ‘‘bho sattha, bho satthā’’ iti rassadīghavasena ālapanekavacanadvayaṃ vuttaṃ. <bold>Niruttipiṭake</bold>‘‘bho sattha’’ itirassavasena ālapanekavacanaṃ vatvā ‘‘bhavanto satthāro’’ti <bold>ārā</bold>desavasena ālapanabahuvacanaṃ vuttaṃ. <bold>Cūḷaniruttiyaṃ</bold><pageBreak edition="M" number="0.0183" />‘‘bho sattha’’ iti rassavasena ālapanekavacanaṃ vatvā ‘‘bho satthā’’ iti dīghavasena ālapanabahuvacanaṃ lapitaṃ. Sabbametaṃ āgame upaparikkhitvā yathā na virujjhati, tathā gahetabbaṃ.</paragraph>
<paragraph line="4">Idāni <bold>satthu</bold>saddassa yaṃ rūpantaraṃ amhehi diṭṭhaṃ, taṃ dassessāma – tathā hi ‘‘imesaṃ mahānāma tiṇṇaṃ satthūnaṃ ekā niṭṭhā udāhu puthu niṭṭhā’’ti <bold>pāḷiyaṃ</bold>‘‘satthūna’’nti padaṃ diṭṭhaṃ, tasmā ayampi kamo veditabbo ‘‘satthu, satthussa, satthuno, satthānaṃ, satthārānaṃ, satthūna’’nti. Abhibhavitā, abhibhavitā, abhibhavitāro. Abhibhavitāraṃ, abhibhavitāro. Abhibhavitārā, abhibhavitunā, abhibhavitārehi, abhibhavitārebhi. Abhibhavitu, abhibhavitussa, abhibhavituno, abhibhavitānaṃ, abhibhavitārānaṃ, abhibhavitūnaṃ. Abhibhavitārā, abhibhavitārehi, abhibhavitārebhi. Abhibhavitu, abhibhavitussa, abhibhavituno, abhibhavitānaṃ, abhibhavitārānaṃ. Abhibhavitari, abhibhavitāresu. Bho abhibhavita, bho abhibhavitā, bhavanto abhibhavitāro. Yathā panettha <bold>abhibhavitu</bold>iccetassa pakatirūpassa nāmikapadamālā <bold>satthu</bold>nayena yojitā, evaṃ <bold>paribhavitu</bold>ādīnañca aññesañca taṃsadisānaṃ nāmikapadamālā <bold>satthu</bold>nayena yojetabbā. Etthaññāni taṃsadisāni nāma ‘‘vattā, dhātā’’iccādīnaṃ padānaṃ <bold>vattudhātu</bold>iccādīni pakatirūpāni.</paragraph>
<gatha1 line="5">Vattā dhātā gantā netā,</gatha1>
<gatha2 line="6">Dātā kattā cetā tātā;</gatha2>
<gatha3 line="7">Chettā bhettā hantā metā,</gatha3>
<gathalast line="8">Jetā boddhā ñātā sotā.</gathalast>
<gatha1 line="9">Gajjitā vassitā bhattā, mucchitā paṭisedhitā;</gatha1>
<gathalast line="10">Bhāsitā pucchitā khantā, uṭṭhātokkamitā tatā.</gathalast>
<gatha1 line="11">Nattā <pageBreak edition="M" number="0.0184" />panattā akkhātā, sahitā paṭisevitā;</gatha1>
<gathalast line="12">Netā vinetā iccādī, vattare suddhakattari.</gathalast>
<gatha1 line="13">Uppādetā viññāpetā, sandassetā pabrūhetā;</gatha1>
<gathalast line="14">Bodhetādī caññe saddā, ñeyyā hetusmiṃ atthasmiṃ.</gathalast>
<gatha1 line="15">Kattā khattā nettā bhattā, pitā bhātātime pana;</gatha1>
<gathalast line="16">Kiñci bhijjanti <bold>suttasmiṃ,</bold>taṃ pabhedaṃ kathessahaṃ.</gathalast>
<gatha1 line="17">Satthātiādīsu keci, upayogena sāminā;</gatha1>
<gathalast line="18">Saheva niccaṃ vattanti, neva vattanti keci tu.</gathalast>
<paragraph line="19">Tatra <bold>kattu</bold>saddādayo rūpantaravasena <bold>satthu</bold>saddato kiñci bhijjanti. Tathā hi ‘‘uṭṭhehi katte taramāno, gantvā vessantaraṃvadā’’ti ettha ‘‘katte’’ti idaṃ ālapanekavacanarūpaṃ, evañhi ‘‘bho kattā’’ti rūpato rūpantaraṃ nāma. ‘‘Tena hi bho khatte yena campeyyakā brāhmaṇagahapatikā tenupasaṅkamā’’ti ettha ‘‘khatte’’ti idañcālapanekavacanarūpaṃ. Evampi ‘‘bho khattā’’ti rūpato rūpantaraṃ nāma. ‘‘Nette ujuṃ gate satī’’ti ettha ‘‘nette’’ti idaṃ sattamiyā ekavacanarūpaṃ, etampi ‘‘nettarī’’ti rūpato rūpantaraṃ. ‘‘Ārādhayati rājānaṃ, pūjaṃ labhati bhattusū’’ti ettha ‘‘bhattūsū’’ti idaṃ sattamiyā bahuvacanarūpaṃ. ‘‘Bhattāresū’’ti rūpato rūpantaraṃ, atra ‘‘bhattūsū’’ti dassanato, ‘‘mātāpitūsu paṇḍitā’’ti ettha ‘‘pitūsū’’ti dassanato ca ‘‘vattūsu dhātūsu gantūsu netūsu dātūsu kattūsū’’ti evamādinayopi gahetabbo. Ayaṃ nayo <bold>satthu</bold>saddepi icchitabbo viya amhe paṭibhāti.</paragraph>
<paragraph line="20">Pitā, pitā, pitaro. Pitaraṃ, pitaro. Pitarā, pitunā, petyā, pitarehi, pitarebhi, pitūhi, pitūbhi. Pitu, pitussa, pituno <pageBreak edition="M" number="0.0185" />, pitānaṃ, pitarānaṃ, pitūnaṃ. Pitarā, petyā, pitarehi, pitarebhi, pitūhi, pitūbhi. Pitu, pitussa, pituno, pitānaṃ, pitarānaṃ, pitūnaṃ. Pitari, pitaresu, pitūsu. Bho pita, bho pitā, bhavanto pitaro. Ettha pana ‘‘petyā, pitūna’’nti imaṃ nayadvayaṃ vajjetvā <bold>bhātu</bold>saddassa ca padamālā yojetabbā. Tattha ‘‘matyā ca petyā ca kataṃ susādhu, anuññātosi mātāpitūhi, mātāpitūnaṃ accayenā’’ti ca dassanato <bold>pitu</bold>saddassa ‘‘petyā, pitūhi, pitūbhi. Pitūna’’nti rūpabhedo ca, ‘‘pitaro’’ iccādīsu rassattañca <bold>satthu</bold>saddato viseso. Tattha ca ‘‘petyā’’ti idaṃ ‘‘jantuyo, hetuyo, hetuyā, adhipatiyā’’ti padāni viya acinteyyaṃ pulliṅgarūpanti daṭṭhabbaṃ.</paragraph>
<paragraph line="21">Codanā sodhanā cātra bhavati – <bold>satthā pitā</bold>iccevamādīni nipphannattamupādāya <bold>ā</bold>kārantānīti ca, paṭhamaṃ ṭhapetabbaṃ pakatirūpamupādāya <bold>u</bold>kārantānīti ca tumhe bhaṇatha, ‘‘hetu satthāradassanaṃ. Amātāpitarasaṃvaḍḍho. Kattāraniddeso’’tiādīsu pana <bold>satthāra</bold>iccādīni kathaṃ tumhe bhaṇathāti? Etānipi mayaṃ pakatirūpamupādāya <bold>u</bold>kārantānīti bhaṇāmāti. Nanu ca bho etāni <bold>a</bold>kārantānīti? Na, <bold>u</bold>kārantāniyeva tāni. Nanu ca bho <bold>yo aṃ nā</bold>dīni parabhūtāni vacanāni na dissanti yehi <bold>u</bold>kārantasaddānamantassa <bold>ārā</bold>deso siyā, tasmā <bold>a</bold>kārantānīti? Na, īdise ṭhāne parabhūtānaṃ <bold>yo aṃ nā</bold>dīnaṃ vacanānamanokāsattā. Tathā hi samāsavisayo eso. Samāsavisayasmiñhi acinteyyānipi rūpāni dissantīti. Evaṃ santepi bho ‘‘gāmato nikkhamatī’’ti payogassa viya asamāsavisaye ‘‘satthārato satthāraṃ gacchatī’’ti <bold>niddesapāḷi</bold>dassanato ‘‘hetu <pageBreak edition="M" number="0.0186" />satthāradassana’’ntiādīsu <bold>satthāra</bold>iccādīni <bold>a</bold>kārantānīti cintetabbānīti? Na cintetabbāni ‘‘satthārato satthāraṃ gacchatī’’ti etthāpi <bold>u</bold>kārantattā. Ettha hi asamāsattepi <bold>to</bold>paccayaṃ paṭicca <bold>satthu</bold>saddassa <bold>u</bold>kāro <bold>ārā</bold>desaṃ labhati. Yāni pana tumhe <bold>u</bold>kārassa <bold>ārā</bold>desanimittāni <bold>yo aṃnā</bold>dīni vacanāni icchatha, tāni īdise ṭhāne viññūnaṃ pamāṇaṃ na honti. Kāni pana hontīti ce? Asamāsavisaye <bold>to</bold>paccayo ca samāsavisaye parapadāni ca parapadābhāve syādivibhattiyo cāti imāneva īdise ṭhāne ekantena pamāṇaṃ honti. Tathā hi <bold>dhammapadaṭṭhakathāyaṃ</bold>‘‘yāvadeva anatthāya, ñattaṃ bālassa jāyatī’’ti imissā pāḷiyā atthasaṃvaṇṇanāyaṃ ‘‘ayaṃ nimmātāpitaroti imasmiṃ pahaṭe daṇḍo natthī’’ti ettha nimmātāpitaroti imassa samāsavisayattā simhi pare <bold>u</bold>kāro <bold>ārā</bold>desaṃ labhati, tato <bold>si</bold>ssa <bold>o</bold>kārādeso, iccetaṃ padaṃ pakatirūpavasena <bold>u</bold>kārantaṃ bhavati. Nipphannattamupādāya ‘‘puriso, urago’’ti padāni viya <bold>o</bold>kārantañca bhavati. Ayaṃ panettha samāsaviggaho ‘‘mātā ca pitā ca mātāpitaro, natthi mātāpitaro etassāti nimmātāpitaro’’ti. Pakatirūpavasena hi ‘‘nimmātāpitu’’ iti ṭhite <bold>si</bold>vacanasmiṃ pare <bold>u</bold>kārassa <bold>ārā</bold>deso hoti. Katthaci pana dhammapadaṭṭhakathāpotthake ‘‘ayaṃ nimmātāpitiko’’ti pāṭho dissati, eso pana ‘‘ayaṃ nimmātāpitaro’’ti padassa ayuttataṃ maññamānehi ṭhapitoti maññāma, na so ayutto aṭṭhakathāpāṭho. So hi umaṅgajātakaṭṭhakathāyaṃ ekapitaroti <bold>si</bold>mhi <bold>ārā</bold>desapayogena sameti. Tathā hi –</paragraph>
<gatha1 line="22">‘‘Yathāpi <pageBreak edition="M" number="0.0187" />niyako bhātā,</gatha1>
<gatha2 line="23">Saudariyo ekamātuko;</gatha2>
<gatha3 line="24">Evaṃ pañcālacando te,</gatha3>
<gathalast line="25">Dayitabbo rathesabhā’’ti</gathalast>
<unindented line="26">Imissā pāḷiyā atthaṃ saṃvaṇṇentehi pāḷinayaññūhi garūhi ‘‘niyakoti ajjhattiko ekapitaro ekamātuyā jāto’’ti <bold>si</bold>mhi <bold>ārā</bold>desapayogaracanā katā. Na kevalañca <bold>si</bold>mhi <bold>ārā</bold>dese pulliṅgappayogoyevamhehi diṭṭho, atha kho itthiliṅgappayogopi sāsane diṭṭho. Tathā hi vinayapiṭake <bold>cūḷavagge</bold>‘‘assamaṇī hoti asakyadhītarā’’ti padaṃ dissati. Ayaṃ panettha samāsaviggaho ‘‘sakyakule uppannattā sakyassa bhagavato dhītā sakyadhītarā, na sakyadhītarā asakyadhītarā’’ti. Idhāpi <bold>si</bold>mhi pare <bold>u</bold>kārassa <bold>ārā</bold>deso kato, itthiliṅgabhāvassa icchitattā <bold>ā</bold>paccayo, tato <bold>si</bold>lopo ca daṭṭhabbo. Evaṃ samāsapadatte <bold>satthu pitu kattu</bold>saddānaṃ nāmikapadamālāyaṃ vuttarūpato koci koci rūpaviseso dissati. Aññesampi rūpaviseso nayaññunā maggitabbo suttantesu. Ko hi nāma samattho nissesato buddhavacanasāgare saṃkiṇṇāni vicitrāni paṇḍitajanānaṃ hadayavimhāpanakarāni padarūparatanāni samuddharitvā dassetuṃ, tasmā amhehi appamattakāniyeva dassitāni.</unindented>
<gatha1 line="27">Adandhajātiko viññu-jātiko satataṃ idha;</gatha1>
<gathalast line="28">Yogaṃ karoti ce satthu, pāḷiyaṃ so na kaṅkhati.</gathalast>
<paragraph line="29">Ye panidha amhehi ‘‘satthā, abhibhavitā, vattā, kattā’’dayo saddā pakāsitā, tesu keci upayogavacanena saddhiṃ niccaṃ vattanti ‘‘pucchitā, okkamitā’’iccādayo. Tathā hi ‘‘abhijānāsi <pageBreak edition="M" number="0.0188" />no tvaṃ mahārāja imaṃ pañhaṃ aññe samaṇabrāhmaṇe pucchitā. Niddaṃ okkamitā’’tiādipayogā bahū dissanti. Keci sāmivacanena saddhiṃ niccaṃ vattanti ‘‘abhibhavitā, vattā’’iccādayo. Tathā hi ‘‘paccāmittānaṃ abhibhavitā, tassa bhavanti vattāro. Amatassa dātā. Parissayānaṃ sahitā. Anuppannassa maggassa, uppādetā naruttamo’’tiādipayogā bahū dissanti. Keci pana upayogavacanenapi saddhiṃ neva vattanti niyogā paññattiyaṃ pavattanato. Taṃ yathā? ‘‘Satthā, pitā, bhātā, nattā’’iccādayo. Ettha pana ‘‘upayogavacanena saddhiṃ niccaṃ vattantī’’tiādivacanaṃ kammabhūtaṃ atthaṃ sandhāya katanti veditabbaṃ.</paragraph>
<paragraph line="30">Evaṃ <bold>u</bold>kārantatāpakatikānaṃ <bold>ā</bold>kārantapadānaṃ pavattiṃ viditvā saddesu atthesu ca kosallamicchantehi puna liṅgaantavasena ‘‘satthā, sattho, sattha’’nti tikaṃ katvā padānamattho ca pakatirūpassa nāmikapadamālā ca padānaṃ sadisāsadisatā ca vavatthapetabbā. Tatra hi ‘‘satthā’’ti idaṃ paṭhamaṃ <bold>u</bold>kārantatāpakatiyaṃ ṭhatvā pacchā <bold>ā</bold>kārantabhūtaṃ pulliṅgaṃ, ‘‘sattho’’ti idaṃ paṭhamaṃ <bold>a</bold>kārantatāpakatiyaṃ ṭhatvā pacchā <bold>o</bold>kārantabhūtaṃ pulliṅgaṃ, ‘‘sattha’’ntidaṃ pana paṭhamaṃ <bold>a</bold>kārantatāpakatiyaṃ ṭhatvā pacchā niggahītantabhūtaṃ napuṃsakaliṅgaṃ. Tatra <bold>satthā</bold>ti sadevakaṃ lokaṃ sāsati anusāsatīti satthā, ko so? Bhagavā. <bold>Sattho</bold>ti saha atthenāti sattho, bhaṇḍamūlaṃ gahetvā vāṇijjāya desantaraṃ gato janasamūho. <bold>Sattha</bold>nti sāsati ācikkhati atthe etenāti satthaṃ, byākaraṇādigantho, atha vā sasati hiṃsati satte etenāti satthaṃ, asiādi. ‘‘Satthā, satthā, satthāro. Satthāraṃ, satthāro’’ti pure viya <pageBreak edition="M" number="0.0189" />padamālā. ‘‘Sattho, satthā. Satthaṃ, satthe’’ti <bold>purisa</bold>nayena padamālā. ‘‘Satthaṃ, satthāni, satthā. Satthaṃ, satthāni, satthe’’ti napuṃsake vattamāna <bold>citta</bold>nayena padamālā yojetabbā. Evaṃ tidhā bhinnāsu nāmikapadamālāsu padānaṃ sadisāsadisatā vavatthapetabbā.</paragraph>
<gatha1 line="31">Satthā tiṭṭhati sabbaññū, satthā yanti dhanatthikā;</gatha1>
<gathalast line="32">Satthā apeti puriso, bhonto satthā dadātha saṃ.</gathalast>
<unindented line="33">Evaṃ sutisāmaññavasena sadisatā bhavati.</unindented>
<gatha1 line="34">Satthaṃ yaṃ tikhiṇaṃ tena, sattho katvāna kappiyaṃ;</gatha1>
<gathalast line="35">Phalaṃ satthussa pādāsi, satthā taṃ paribhuñjati.</gathalast>
<unindented line="36">Evaṃ asutisāmaññavasena asadisatā bhavati, tathā liṅgaantavasena. ‘‘Cetā ceto’’ti ca ‘‘tātā tāto’’ti ca dukaṃ katvā padānamattho ca pakatirūpassa nāmikapadamālā ca padānaṃ sadisāsadisatā ca vavatthapetabbā.</unindented>
<paragraph line="37">Tatra hi ‘‘cetā’’ti paṭhamaṃ <bold>u</bold>kārantatāpakatiyaṃ ṭhatvā pacchā <bold>ā</bold>kārantabhūtaṃ pulliṅgaṃ, tathā ‘‘tātā’’ti padampi. ‘‘Ceto’’ti idaṃ pana paṭhamaṃ <bold>a</bold>kārantatāpakatiyaṃ ṭhatvā pacchā <bold>o</bold>kārantabhūtaṃ pulliṅgaṃ, tathā ‘‘tāto’’ti padampi. Tatra <bold>cetā</bold>ti cinoti rāsiṃ karotīti cetā, pākāracinanako puggalo, iṭṭhakavaḍḍhakīti attho. <bold>Ceto</bold>ti cittaṃ, evaṃnāmako vā luddo. Ettha ca cittaṃ ‘‘cetayati cintetī’’ti atthavasena ceto, luddo pana paṇṇattivasena. <bold>Tātā</bold>ti tāyatīti tātā. ‘‘Aghassa tātā hitassa vidhātā’’tissa payogo. ‘‘Tāto’’ti etthāpi tāyatīti tāto, puttānaṃ pitūsu, pitarānaṃ puttesu, aññesañca aññesu piyapuggalesu vattabbavohāro <pageBreak edition="M" number="0.0190" />eso. ‘‘So nūna kapaṇo tāto, ciraṃ ruccati assame. Kicchenādhigatā bhogā, te tāto vidhamaṃ dhamaṃ. Ehi tātā’’tiādīsu cassa payogo veditabbo. ‘‘Cetā, cetā, cetāro. Cetāraṃ, cetāro’’ti <bold>satthu</bold>nayena padamālā. ‘‘Ceto, cetā. Cetaṃ, cete. Cetasā, cetenā’’ti <bold>mano</bold>gaṇanayena ñeyyā. Ayaṃ cittavācakassa <bold>ceta</bold>saddassa nāmikapadamālā. ‘‘Ceto, cetā. Cetaṃ, cete. Cetenā’’ti <bold>purisa</bold>nayena ñeyyā. Ayaṃ paṇṇattivācakassa <bold>ceta</bold>saddassa nāmikapadamālā. ‘‘Tātā, tātā, tātāro. Tātāra’’nti satthunayena ñeyyā. ‘‘Tāto, tātā, tāta’’nti <bold>purisa</bold>nayena ñeyyā. Evamimāsupi nāmikapadamālāsu padānaṃ sadisāsadisatā vavatthapetabbā, tathā liṅgaantavasena ‘‘ñātā, ñāto, ñātaṃ, ñātā’’ti catukkaṃ katvā padānamattho ca pakatirūpassa nāmikapadamālā ca padānaṃ sadisāsadisatā ca vavatthapetabbā.</paragraph>
<paragraph line="38">Tatra hi ‘‘ñātā’’ti idaṃ paṭhamaṃ <bold>u</bold>kārantatāpakatiyaṃ ṭhatvā pacchā <bold>ā</bold>kārantabhūtaṃ pulliṅgaṃ. ‘‘Ñāto ñāta’’nti imāni yathākkamaṃ paṭhamaṃ <bold>a</bold>kārantatāpakatiyaṃ ṭhatvā pa<bold>ccho</bold>kārantaniggahītantabhūtāni vāccaliṅgesu punnapuṃsakaliṅgāni. Tathā hi ‘‘ñāto attho sukhāvaho. Ñātametaṃ kuraṅgassā’’ti nesaṃ payogā dissanti. ‘‘Ñātā’’ti idaṃ pana paṭhamaṃ <bold>ā</bold>kārantatāpakatiyaṃ ṭhatvā pacchāpi <bold>ā</bold>kārantabhūtaṃ vāccaliṅgesu itthiliṅgaṃ. Tathā hi ‘‘esā itthimayā ñātā’’ti payogo. Tatra pulliṅgapakkhe ‘‘jānātīti ñātā’’ti kattukārakavattamānakālavasena attho gahetabbo. Itthiliṅgādipakkhe ‘‘ñāyitthāti ñātā ñāto <pageBreak edition="M" number="0.0191" />ñāta’’nti kammakārakātītakālavasena attho gahetabbo. Esa nayo aññatthāpi yathāsambhavaṃ daṭṭhabbo. ‘‘Ñātā, ñātā, ñātāro. Ñātāra’’nti <bold>satthu</bold>nayena ñeyyā. ‘‘Ñāto, ñātā. Ñāta’’nti <bold>purisa</bold>nayena ñeyyā. ‘‘Ñātaṃ, ñātāni, ñātā. Ñātaṃ, ñātāni, ñāte’’ti vakkhamāna<bold>citta</bold>nayena ñeyyā. ‘‘Ñātā, ñātā, ñātāyo. Ñātaṃ, ñātā, ñātāyo’’ti vakkhamāna<bold>kaññā</bold>nayena ñeyyā. Evamimāsupi nāmikapadamālāsu padānaṃ sadisāsadisatā vavatthapetabbā. Aññesupi ṭhānesu yathārahaṃ iminā nayena sadisāsadisatā upaparikkhitabbā. <bold>Vattā dhātā gantā</bold>dīnampi ‘‘vadatīti vattā, dhāretīti dhātā, gacchatīti gantā’’tiādinā yathāsambhavaṃ nibbacanāni ñeyyāni.</paragraph>
<paragraph line="39">Yaṃ panettha amhehi pakiṇṇakavacanaṃ kathitaṃ, taṃ ‘‘aṭṭhāne idaṃ kathita’’nti na vattabbaṃ. Yasmā ayaṃ saddanīti nāma saddānamatthānañca yuttāyuttipakāsanatthaṃ katārambhattā nānappakārena sabbaṃ māgadhavohāraṃ saṅkhobhetvā kathitāyeva sobhati, na itarathā, tasmā nānappabhedena vattumicchāya sambhavato ‘‘aṭṭhāne idaṃ kathita’’nti na vattabbaṃ. Nānāupāyehi viññūnaṃ ñāpanatthaṃ katārambhattā ca pana punaruttidosopettha na cintetabbo, aññadatthu saddhāsampannehi kulaputtehi ayaṃ saddanīti piṭakattayopakārāya sakkaccaṃ pariyāpuṇitabbā.</paragraph>
<paragraph line="40">Iti <bold>abhibhavitā</bold>padasadisāni <bold>vattā, dhātā, gantā</bold>dīni padāni dassitāni. Idāni ataṃsadisāni dassessāma. Seyyathidaṃ –</paragraph>
<gatha1 line="41">Guṇavā gaṇavā ceva, balavā yasavā tathā;</gatha1>
<gathalast line="42">Dhanavā sutavā vidvā, dhutavā katavāpi ca.</gathalast>
<gatha1 line="43">Hitavā <pageBreak edition="M" number="0.0192" />bhagavā ceva, dhitavā thāmavā tathā;</gatha1>
<gathalast line="44">Yatavā cāgavā cātha, himaviccādayo ravā.</gathalast>
<gatha1 line="45">Punnapuṃsakaliṅgehi, <bold>a</bold>kārantehi pāyato;</gatha1>
<gathalast line="46"><bold>Vantu</bold>saddo paro hoti, tadantā guṇavādayo.</gathalast>
<gatha1 line="47">Saññāvā rasmivā ceva, massuvā ca yasassivā;</gatha1>
<gatha2 line="48">Iccādidassanāpeso, <bold>ākārivaṇṇukāra</bold>to;</gatha2>
<gathalast line="49">Itthiliṅgādīsu hoti, katthacīti pakāsaye.</gathalast>
<gatha1 line="50">Satimā gatimā attha-dassimā dhitimā tathā;</gatha1>
<gathalast line="51">Mutimā matimā ceva, jutimā hirimāpi ca.</gathalast>
<gatha1 line="52">Thutimā ratimā ceva, yatimā balimā tathā;</gatha1>
<gathalast line="53">Kasimā sucimā dhīmā, rucimā cakkhumāpi ca.</gathalast>
<gatha1 line="54">Bandhumā hetumā’yasmā, ketumā rāhumā tathā;</gatha1>
<gathalast line="55">Khāṇumā bhāṇumā gomā, vijjumā vasumādayo.</gathalast>
<gatha1 line="56">Pāpimā puttimā ceva, candimiccādayopi ca;</gatha1>
<gathalast line="57">Ataṃsadisasaddāti, viññātabbā vibhāvinā.</gathalast>
<gatha1 line="58"><bold>Ivaṇṇukārokāre</bold>hi, <bold>mantu</bold>saddo paro bhave;</gatha1>
<gathalast line="59"><bold>Ā</bold>kārantā <bold>ci</bold>kārantā, <bold>imantū</bold>ti vibhāvaye.</gathalast>
<paragraph line="60">Guṇavā, guṇavā, guṇavanto. Guṇavantaṃ, guṇavante. Guṇavatā, guṇavantena, guṇavantehi, guṇavantebhi. Guṇavato, guṇavantassa, guṇavataṃ, guṇavantānaṃ. Guṇavatā, guṇavantā, guṇavantasmā, guṇavantamhā, guṇavantehi, guṇavantebhi. Guṇavato, guṇavantassa, guṇavataṃ, guṇavantānaṃ. Guṇavati, guṇavante, guṇavantasmiṃ, guṇavantamhi, guṇavantesu. Bho guṇavā, bhavanto guṇavā, bhonto guṇavanto.</paragraph>
<paragraph line="61">Ettha <pageBreak edition="M" number="0.0193" />pana ‘‘etha tumhe āvuso sīlavāhothā’’ti ca,</paragraph>
<gatha1 line="62">‘‘Balavanto dubbalā honti, thāmavantopi hāyare;</gatha1>
<gathalast line="63">Cakkhumā andhikā honti, mātugāmavasaṃ gatā’’ti ca</gathalast>
<unindented line="64"><bold>Pāḷiyaṃ</bold>‘‘sīlavā, cakkhumā’’ti paṭhamābahuvacanassa dassanato ‘‘guṇavā’’ti paccattālapanaṭṭhāne bahuvacanaṃ vuttaṃ. ‘‘Guṇavā satimā’’tiādīsupi eseva nayo. <bold>Cūḷaniruttiyampi</bold>hi ‘‘guṇavā’’ti paccattālapanabahuvacanāni āgatāni, <bold>niruttipiṭake</bold>paccattekavacanabhāveneva āgataṃ, cūḷaniruttiyaṃ pana niruttipiṭake ca ‘‘bho guṇava’’iti rassavasena ālapanekavacanaṃ āgataṃ. Mayaṃ pana ‘‘taggha bhagavā bojjhaṅgā. Kathaṃ nu bhagavā tuyhaṃ sāvako sāsane rato’’tievamādīsu anekasatesu pāṭhesu ‘‘bhagavā’’iti ālapanekavacanassa dīghabhāvadassanato <bold>vantu</bold>paccayaṭṭhāne ‘‘bho guṇavā’’iccādi dīghavasena vacanaṃ yuttataraṃ viya maññāma, <bold>mantu</bold>paccayaṭṭhāne pana <bold>imantu</bold>paccayaṭṭhāne ca ‘‘sabbaverabhayātīta, pāde vandāmi cakkhuma. Evaṃ jānāhi pāpima’’iccādīsu pāḷipadesesu ‘‘cakkhuma’’iccādiālapanekavacanassa rassabhāvadassanato ‘‘bho satima, bho gatima’’iccādi rassavasena vacanaṃ yuttataraṃ viya maññāma, atha vā <bold>mahāparinibbānasuttaṭṭhakathāyaṃ</bold>‘‘āyasmā tissa’’ itidīghavasena vuttālapanekavacanassa dassanato ‘‘bhagavā, āyasmā’’ itidīghavasena vuttapadamattaṃ ṭhapetvā <bold>vantu</bold>paccayaṭṭhānepi <bold>mantu</bold>paccayanayo netabbo, <bold>mantu</bold>paccayaṭṭhānepi <bold>vantu</bold>paccayanayo netabbo. Tathā hi <bold>kaccāyanā</bold>dīsu ‘‘bho guṇavaṃ, bho guṇava, bho guṇavā’’iti niggahītarassadīghavasena tīṇi ālapanekavacanāni vuttāni, iminā ‘‘bho satimaṃ, bho satima, bho satimā’’ti evamādinayopi dassito <pageBreak edition="M" number="0.0194" />. Paṭhamābahuvacanaṭṭhāne pana ‘‘guṇavanto, guṇavantā, guṇavantī’’ti tīṇi padāni vuttāni, imināpi ‘‘satimanto, satimantā, satimantī’’ti evamādinayopi dassito. Tesu ‘‘bho guṇavaṃ bho satimaṃ, guṇavantā, guṇavantī’’ti imāni padāni evaṃgatikāni ca aññāni padāni pāḷiyaṃ appasiddhāni yathā ‘‘āyasmantā’’ti padaṃ pasiddhaṃ, tasmā yaṃ cūḷaniruttiyaṃ vuttaṃ, yañca niruttipiṭake, yañca kaccāyanādīsu, taṃ sabbaṃ pāḷiyā aṭṭhakathāhi ca saddhiṃ yathā na virujjhati, gaṅgodakena yamunodakaṃ viya aññadatthu saṃsandati sameti, tathā gahetabbaṃ.</unindented>
<paragraph line="65">Apicettha ayampi viseso gahetabbo. Taṃ yathā? ‘‘Tuyhaṃ dhītā mahāvīra, paññavanta jutindharā’’ti <bold>pāḷiyaṃ</bold>‘‘paññavanta’’iti ālapanekavacanassa dassanato.</paragraph>
<gatha1 line="66">‘‘Sabbā kirevaṃ pariniṭṭhitāni,</gatha1>
<gatha2 line="67">Yasassi naṃ paññavantaṃ visayha;</gatha2>
<gatha3 line="68">Yaso ca laddhā purimaṃ uḷāraṃ,</gatha3>
<gathalast line="69">Nappajjahe vaṇṇabalaṃ purāṇa’’nti.</gathalast>
<unindented line="70">Imissā jātakapāḷiyā <bold>aṭṭhakathāyaṃ</bold>‘‘paññavanta’’iti ālapanekavacanassa dassanato ca ‘‘bho guṇavanta, bho guṇavantā, bho satimanta, bho satimantā’’tiādīnipi ālapanekavacanāni avassamicchitabbāni. Tathā hi tissaṃ pāḷiyaṃ ‘‘yasassi paññavanta’’ iccālapanavacanaṃ aṭṭhakathācariyā icchanti. <bold>Na</bold>nti hi padapūraṇe nipātamattaṃ. <bold>Paññavanta</bold>nti pana chandānurakkhaṇatthaṃ anusārāgamaṃ katvā vuttaṃ. Evaṃ pāvacane <bold>vantu</bold>paccayādisahitānaṃ saddānaṃ ‘‘bhagavā, āyasmā, paññavanta, cakkhuma, pāpima’’itidassitanayena ālapanappavatti veditabbā. Ettha ca ‘‘gaṅgābhāgīrathī nāma, himavantā pabhāvitā’’ti ca ‘‘kuto āgatattha bhanteti, himavantā mahārājā’’ti ca dassanato <pageBreak edition="M" number="0.0195" />‘‘guṇavantā’’ti pañcamiyā ekavacanaṃ kathitaṃ. Yathā <bold>guṇavantu</bold>saddassa nāmikapadamālā yojitā, evaṃ <bold>dhanavantubalavantā</bold>dīnaṃ <bold>satimantu gatimantā</bold>dīnañca nāmikapadamālā yojetabbā.</unindented>
<paragraph line="71">Idāni <bold>vidvā</bold>dipadānaṃ <bold>guṇavā</bold>padena samānagatikattampi sotūnaṃ payogesu sammohāpagamatthaṃ ekadesato nibbacanādīhi saddhiṃ <bold>vidvantu</bold>iccādipakatirūpassa nāmikapadamālā vuccate – ñāṇasaṅkhāto vedo assa atthīti vidvā, paṇḍito. Ettha ca <bold>vidvā</bold>saddassa atthibhāve ‘‘iti vidvā samaṃ care’’tiādi āhaccapāṭho nidassanaṃ. Atrāyaṃ padamālā – vidvā, vidvā, vidvanto. Vidvantaṃ, vidvante. Vidvatā, vidvantena. Sesaṃ sabbaṃ neyyaṃ. Vedanāvā, vedanāvā, vedanāvanto. Vedanāvantaṃ, vedanāvante. Vedanāvatā, vedanāvantena. Sesaṃ sabbaṃ neyyaṃ. Evaṃ ‘‘saññāvācetanāvā saddhāvā paññavā sabbāvā’’iccādīsupi. Ettha ca ‘‘vedanāvantaṃ vā attānaṃ sabbāvantaṃ loka’’ntiādīni nidassanapadāni. Tattha <bold>sabbāvanta</bold>nti sabbasattavantaṃ, sabbasattayuttanti attho. Majjhedīghañhi idaṃ padaṃ. Yebhuyyena pana ‘‘paññavāpaññavanto’’tiādīni majjherassānipi bhavanti. Yasassino parivārabhūtā janā assa atthīti yasassivā, atha vā yasassī ca yasassivā cāti yasassivā. Ekadesasarūpekasesoyaṃ. ‘‘Yasassivā’’ti padassa pana atthibhāve –</paragraph>
<gatha1 line="72">‘‘Khattiyo jātisampanno, abhijāto yasassivā;</gatha1>
<gathalast line="73">Dhammarājā videhānaṃ, putto uppajjate tavā’’ti</gathalast>
<unindented line="74">Idaṃ nidassanaṃ. ‘‘Yasassivā, yasassivā, yasassivanto. Yasassivantaṃ’’ iccādi netabbaṃ. Atthe dassanasīlaṃ atthadassi, kiṃ <pageBreak edition="M" number="0.0196" />taṃ? Ñāṇaṃ. Atthadassi assa atthīti <bold>atthadassimā,</bold>ettha ca –</unindented>
<gatha1 line="75">‘‘Taṃ tattha gatimā dhitimā, mutimā atthadassimā;</gatha1>
<gathalast line="76">Saṅkhātā sabbadhammānaṃ, vidhuro etadabravī’’ti</gathalast>
<unindented line="77">Idametassatthassa sādhakaṃ vacanaṃ. ‘‘Atthadassimā, atthadassimā, atthadassimanto. Atthadassimantaṃ’’ iccādi netabbaṃ. Pāpaṃ assa atthīti <bold>pāpimā,</bold>akusalarāsisamannāgato māro. Puttā assa atthīti <bold>puttimā,</bold>bahuputto. ‘‘Socati puttehi puttimā’’ti ettha hi bahuputto ‘‘puttimā’’ti vuccati. Cando assa atthīti <bold>candimā</bold>. Candoti cettha candavimānamadhippetaṃ, candavimānavāsī pana devaputto ‘‘candimā’’ti. Tathā hi ‘‘cando uggato, pamāṇato cando āyāmavitthārato ubbedhato ca ekūnapaññāsayojano, parikkhepato tīhi yojanehi ūnadiyaḍḍhasatayojano’’tiādīsu candavimānaṃ ‘‘cando’’ti vuttaṃ. ‘‘Tathāgataṃ arahantaṃ, candimā saraṇaṃ gato’’tiādīsu pana candadevaputto ‘‘candimā’’ti. Aparo nayo – cando assa atthīti <bold>candimā</bold>. Candoti cettha candadevaputto adhippeto, tannivāsaṭṭhānabhūtaṃ pana candavimānaṃ ‘‘candimā’’ti. Tathā hi ‘‘rāhu candaṃ pamuñcassu, cando maṇimayavimāne vasatī’’tiādīsu candadevaputto ‘‘cando’’ti vutto.</unindented>
<gatha1 line="78">‘‘Yo have daharo bhikkhu, yuñjati buddhasāsane;</gatha1>
<gathalast line="79">Somaṃlokaṃpabhāseti, abbhā muttova candimā’’ti</gathalast>
<unindented line="80">Ādīsu pana tannivāsaṭṭhānabhūtaṃ candavimānaṃ ‘‘candimā’’ti vuttaṃ. Iti ‘‘cando’’ti ca ‘‘candimā’’ti ca candadevaputtassapi candavimānassapi <pageBreak edition="M" number="0.0197" />nāmanti veditabbaṃ. Tatra ‘‘pāpimā puttimā candimā’’ti imāni <bold>pāpa</bold>saddādito ‘‘tadassatthi’’ iccetasmiṃ atthe pavattassa <bold>imantu</bold>paccayassa vasena siddhimupāgatānīti gahetabbāni.</unindented>
<paragraph line="81">Nanu ca bho <bold>mantu</bold>paccayavaseneva sādhetabbānīti? Na, katthacipi <bold>a</bold>kārantato <bold>mantu</bold>no abhāvā. Nanu ca bho evaṃ santepi <bold>pāpa putta canda</bold>to paṭhamaṃ <bold>i</bold>kārāgamaṃ katvā tato <bold>mantu</bold>paccayaṃ katvā sakkā sādhetunti? Sakkā rūpamattasijjhanato, nayo pana sobhano na hoti. Tathā hi <bold>pāpa puttā</bold>dito <bold>a</bold>kārantato <bold>i</bold>kārāgamaṃ katvā <bold>mantu</bold>paccaye vidhiyamāne aññehi <bold>guṇayasā</bold>dīhi <bold>a</bold>kārantehi <bold>i</bold>kārāgamaṃ katvā <bold>mantu</bold>paccayassa kātabbatāpasaṅgo siyā. Na hi anekesu pāḷisatasahassesu katthacipi <bold>a</bold>kārantato <bold>guṇa yasā</bold>dito ikārāgamena saddhiṃ <bold>mantu</bold>paccayo dissati, aṭṭhānattā pana <bold>pāpa puttā</bold>dito <bold>a</bold>kārantato <bold>i</bold>kārāgamaṃ akatvā <bold>imantu</bold>paccaye kateyeva ‘‘pāpimā puttimā’’tiādīni sijjhantīti.</paragraph>
<paragraph line="82">Evaṃ santepi bho kasmā <bold>kaccāyana</bold>ppakaraṇe <bold>mantu</bold>paccayova vutto, na <bold>imantu</bold>paccayoti? Dvayampi vuttameva. Kathaṃ ñāyatīti ce? Yasmā tattha ‘‘tapādito sī, daṇḍādito ika ī, madhvādito ro, guṇādito vantū’’ti imāni cattāri suttāni sannihita<bold>to</bold>dantasaddabhāvena vatvā majjhe ‘‘satyādīhi mantū’’ti aññathā suttaṃ vatvā tato sannihita<bold>to</bold>dantavasena ‘‘saddhādito ṇā’’ti suttaṃ vuttaṃ, tasmā tattha ‘‘satyādīhimantū’’ti visadisaṃ katvā vuttassa suttassa vasena <bold>imantu</bold>paccayo ca vuttoti viññāyati. <bold>Pakati hesācariyānaṃ yena kenaci ākārena attano adhippāyaviññāpanaṃ</bold>. Ettha ca dutiyo attho sarasandhivasena gahetabbo. Tathā hissa ‘‘satyādīhi mantū’’ti <pageBreak edition="M" number="0.0198" />paṭhamo attho, ‘‘satyādīhi imantū’’ti dutiyo attho. Iti ‘‘seto dhāvatī’’ti payoge viya ‘‘satyādīhi mantū’’ti sutte bhinnasattisamavetavasena atthadvayapaṭipatti bhavati, tasmā paramasukhumasugambhīratthavatā anena suttena katthaci <bold>sati gati setu go</bold>iccādito <bold>mantu</bold>paccayo icchito. Katthaci <bold>sati pāpa putta</bold>iccādito <bold>imantu</bold>paccayo icchitoti daṭṭhabbaṃ.</paragraph>
<paragraph line="83">Yasmā pana <bold>sati</bold>saddo <bold>mantu</bold>vasena <bold>gatidhīsethugo</bold>iccādīhi, <bold>imantu</bold>vasena <bold>pāpaputtā</bold>dīhi ca samānagatikattā tesaṃ pakārabhāvena gahito, tasmā evaṃ suttattho bhavati ‘‘satyādīhi mantu satippakārehi saddehi <bold>mantu</bold>paccayo hoti <bold>imantu</bold>paccayo ca yathārahaṃ ‘tadassatthi’ iccetasmiṃ atthe’’ti. Ayaṃ panettha adhippāyo – yathā ‘‘satimā’’ti ettha satīti <bold>i</bold>kārantato <bold>mantu</bold>paccayo hoti, tathā ‘‘gatimā, dhīmā, setumā, gomā’’tiādīsu <bold>i</bold>kāranta <bold>ī</bold>kāranta <bold>u</bold>kārantani<bold>cco</bold>kārantato <bold>mantu</bold>paccayo hoti. Yathā ca ‘‘satimā’’ti ettha ‘‘satī’’ti <bold>i</bold>kārantato <bold>imantu</bold>paccayo hoti, tathā ‘‘gatimā, pāpimā, puttimā’’tiādīsu <bold>i</bold>kāranta <bold>a</bold>kārantato <bold>imantu</bold>paccayo hoti. Evaṃ satippakārehi saddehi yathāsambhavaṃ <bold>mantu imantu</bold>paccayā hontīti.</paragraph>
<paragraph line="84">Yajjevaṃ paccayadvayavidhāyakaṃ ‘‘daṇḍādito ika ī’’ti suttaṃ viya ‘‘satyādito imantu mantū’’ti vattabbaṃ, kasmā nāvocāti? Tathā avacane kāraṇamatthi. Yadi hi ‘‘daṇḍādito ika ī’’ti suttaṃ viya ‘‘satyādito imantu mantū’’ti suttaṃ vuttaṃ siyā, ekakkhaṇeyeva <bold>imantu mantūnaṃ</bold>vacanena <bold>daṇḍa</bold>saddato sambhūtaṃ ‘‘daṇḍiko daṇḍī’’ti rūpadvayamiva <bold>satigati</bold>āditopi visadisarūpadvayamicchitabbaṃ siyā, tañca natthi, tasmā <pageBreak edition="M" number="0.0199" />‘‘satyādito imantu mantū’’ti na vuttaṃ. Apica tathā vutte bavhakkharatāya ganthagarutā siyā. Yasmā ca suttena nāma appakkharena asandiddhena sāravantena gūḷhaninnayena sabbatomukhena anavajjena bhavitabbaṃ. <bold>Kaccāyane</bold>ca yebhuyyena tādisāni gambhīratthāni suvisadañāṇavisayabhūtāni suttāni dissanti ‘‘upājhadhikissaravacane, sarā sare lopa’’ntiādīni, idampi tesamaññataraṃ, tasmā ‘‘satyādito imantu mantū’’ti na vuttaṃ. Evaṃ suttopadese akatepi <bold>imantu</bold>nopi gahaṇatthaṃ bhinnasattisamavetavasena ‘‘satyādīhi mantū’’ti vuttanti daṭṭhabbaṃ.</paragraph>
<paragraph line="85"><bold>A</bold>paro nayo – ‘‘tapādito sī’’tiādīsu <bold>to</bold>dantasaddassa bahuvacanantatā na suṭṭhu pākaṭā <bold>to</bold>paccayassa ekatthabavhatthesu vattanato, ‘‘satyādīhi mantū’’ti ettha pana <bold>hi</bold>saddassa bahuvacanatthatā atīva pākaṭā, tasmā bahuvacanaggahaṇena <bold>imantu</bold>paccayo hotītipi daṭṭhabbaṃ. Nanu ca bho vināpi <bold>imantu</bold>paccayena pāpamassatthīti pāpī, pāpī eva pāpimāti sakatthe <bold>mā</bold>paccaye kateyeva ‘‘pāpimā puttimā’’tiādīni sijjhanti ‘‘chaṭṭhamo so parābhavo’’ti ettha <bold>ma</bold>paccayena ‘‘chaṭṭhamo’’ti padaṃ viyāti? Atinayaññū bhavaṃ, atinayaññū nāmāti bhavaṃ vattabbo, na pana bhavaṃ saddagatiṃ jānāti, saddagatiyo ca nāma bahuvidhā. Tathā hi chaṭṭhoyeva chaṭṭhamo, ‘‘suttameva suttanto’’tiādīsu <bold>purisa</bold>nayena yojetabbā saddagati, ‘‘devoyeva devatā’’tiādīsu <bold>kaññā</bold>nayena yojetabbā saddagati, ‘‘diṭṭhi eva diṭṭhigata’’ntiādīsu <bold>citta</bold>nayena yojetabbā saddagati. Evaṃvidhāsu saddagatīsu ‘‘pāpī eva pāpimā’’tiādikaṃ kataraṃ saddagatiṃ vadesi? ‘‘Satthā rājā brahmā sakhā attā sā pumā’’tiādīsu <pageBreak edition="M" number="0.0200" />ca kataraṃ saddagatiṃ vadesi? Katarasaddantogadhaṃ katarāya ca nāmikapadamālāyaṃ yojetabbaṃ maññasīti? So evaṃ puṭṭho addhā uttari kiñci adisvā tuṇhī bhavissati, tasmā tādiso nayo na gahetabbo. Tādisasmiñhi naye ‘‘pāpimatā pāpimato’’tiādīni rūpāni na sijjhanti, <bold>imantu</bold>paccayanayena pana sijjhanti, tasmā ayameva nayo pasatthataro āyasmantehi sammā citte ṭhapetabbo. Atridaṃ nidassanaṃ –</paragraph>
<gatha1 line="86">‘‘Jayo hi buddhassa sirīmato ayaṃ,</gatha1>
<gatha2 line="87">Mārassa ca pāpimato parājayo;</gatha2>
<gatha3 line="88">Ugghosayuṃ bodhimaṇḍe pamoditā,</gatha3>
<gathalast line="89">Jayaṃ tadā devagaṇā mahesino’’ti ca,</gathalast>
<paragraph line="90">‘‘Sākhāpattaphalūpeto, khandhimāvamahādumo’’ti ca.</paragraph>
<unindented line="91">Pāpimā, pāpimā, pāpimanto. Pāpimantaṃ. Sesaṃ neyyaṃ, esa nayo ‘‘khandhimā, puttimā’’tiādīsupi.</unindented>
<paragraph line="92">Idāni yathāpāvacanaṃ kiñcideva <bold>himavantu satimantā</bold>dīnaṃ visesaṃ brūma. Himavantova pabbato. Satimaṃ bhikkhuṃ. Bandhumaṃ rājānaṃ. Candimaṃ devaputtaṃ. Satimassa bhikkhuno. Bandhumassa rañño. Iddhimassa ca parassa ca ekakkhaṇe cittaṃ uppajjati. Iccādi viseso veditabbo. Apicettha ‘‘āyasmantā’’ti dvinnaṃ vattabbavacanaṃ, ‘‘āyasmanto’’ti bahūnaṃ vattabbavacananti ayampi viseso veditabbo. Tathā hi ‘‘dvinnaṃ ārocentena ‘āyasmantā dhārentū’ti, tiṇṇaṃ ārocentena ‘āyasmanto dhārentū’ti vattabba’’nti vuttaṃ. ‘‘Tiṇṇa’’nti cettha kathāsīsamattaṃ, tena catunnampi pañcannampi atirekasatānampīti dassitaṃ <pageBreak edition="M" number="0.0201" />hoti. Bahavohi upādāya ‘‘uddiṭṭhā kho āyasmanto cattāro pārājikā dhammā’’tiādikā pāḷiyo ṭhapitā. Tattha ‘‘āyasmantā’’tidaṃ vinayavohāravasena dveyeva sandhāya vuttattā na sabbasādhāraṇaṃ. Vinayavohārañhi vajjetvā aññasmiṃ vohāre na pavattati. ‘‘Āyasmanto’’tidaṃ pana sabbattha pavattatīti dvinnaṃ viseso veditabbo.</paragraph>
<paragraph line="93">Tatra ‘‘himavanto’’ti idaṃ yebhuyyenekavacanaṃ bhavati, katthaci bahuvacanampi, tenāha <bold>niruttipiṭake</bold>thero ‘‘himavā tiṭṭhati, himavanto tiṭṭhantī’’ti. ‘‘Himavantova pabbato’’ti ayaṃ ekavacananayo yathārutapāḷivasena gahetabbo. Yathārutapāḷi ca nāma –</paragraph>
<gatha1 line="94">‘‘Dūre santo pakāsanti, himavantova pabbato;</gatha1>
<gathalast line="95">Asantettha na dissanti, rattiṃ khittā yathā sarā.</gathalast>
<gatha1 line="96">Ahaṃ tena samayena, nāgarājā mahiddhiko;</gatha1>
<gathalast line="97">Atulo nāma nāmena, puññavanto jutindharo.</gathalast>
<gatha1 line="98">Gatimanto satimanto, dhitimanto ca so isi;</gatha1>
<gathalast line="99">Saddhammadhārako thero, ānando ratanākaro’’</gathalast>
<unindented line="100">Iccādi. Ettha ‘‘puññavanto’’tiādīni anekesu ṭhānesu bahuvacanabhāvena punappunaṃ vadantānipi katthaci ekavacanāni honti, ekavacanabhāvo ca nesaṃ gāthāvisaye dissati, tasmā tāni yathāpāvacanaṃ gahetabbāni.</unindented>
<paragraph line="101">Evaṃ <bold>himavantusatimantu</bold>saddādīnaṃ visesaṃ ñatvā puna liṅgantavasena dviliṅgakapadānamattho ca pakatirūpassa nāmikapadamālā ca padānaṃ sadisāsadisatā ca vavatthapetabbā.</paragraph>
<paragraph line="102">Tatra <pageBreak edition="M" number="0.0202" />hi ‘‘sirimā’’ti padaṃ sutisāmaññavasena liṅgadvaye vattanato dvidhā bhijjati. ‘‘Sirimā puriso’’ti hi atthe <bold>ā</bold>kārantaṃ pulliṅgaṃ, ‘‘sirimā nāma devī’’ti atthe <bold>ā</bold>kārantaṃ itthiliṅgaṃ, ubhayampetaṃ <bold>u</bold>kārantatāpakatikā. Atha vā pana pacchimaṃ <bold>ā</bold>kārantatāpakatikaṃ, sirī yassa atthi so sirimāti pulliṅgavasena nibbacanaṃ, sirī yassā atthi sā sirimāti itthiliṅgavasena nibbacanaṃ. Atrimāni kiñcāpi sutivasena nibbacanatthavasena ca aññamaññaṃ samānatthāni, tathāpi purisapadatthaitthipadatthavācakattā bhinnatthānīti veditabbāni. Esa nayo aññesupi īdisesu ṭhānesu netabbo. Sirimā, sirimā, sirimanto. Sirimantaṃ, sirimante. Sirimatā, sirimantena. <bold>Guṇavantu</bold>saddasseva nāmikapadamālā. Sirimā, sirimā, sirimāyo. Sirimaṃ, sirimā, sirimāyo. Sirimāya. Vakkhamāna<bold>kaññā</bold>nayena ñeyyā. Evaṃ dvidhā bhinnānaṃ samānasutikasaddānaṃ nāmikapadamālāsu padānaṃ sadisāsadisatā vavatthapetabbā. Samānanibbacanatthassapi hi asamānasutikassa ‘‘sirimā’’ti saddassa nāmikapadamālāyaṃ padānaṃ imehi padehi kācipi samānatā na labbhati. Atridaṃ vuccati –</paragraph>
<gatha1 line="103">‘‘Sirimā’’ti padaṃ dvedhā, pumitthīsu pavattito;</gatha1>
<gathalast line="104">Bhijjatīti vibhāveyya, ettha pulliṅgamicchitaṃ.</gathalast>
<paragraph line="105">Iti <bold>abhibhavitā</bold>padena visadisāni <bold>guṇavāsatimā</bold>dīni padāni dassitāni saddhiṃ nāmikapadamālāhi. Idāni aparānipi tabbisadisāni padāni dassessāma saddhiṃ nāmikapadamālāhi. Seyyathidaṃ?</paragraph>
<gatha1 line="106">Rājā brahmā sakhā attā, ātumā sā pumā rahā;</gatha1>
<gathalast line="107">Daḷhadhammā ca paccakkha-dhammā ca vivaṭacchadā.</gathalast>
<gatha1 line="108">Vattahā <pageBreak edition="M" number="0.0203" />ca tathā vutta-sirā ceva yuvāpi ca;</gatha1>
<gathalast line="109">Maghava addha muddhādi, viññātabbā vibhāvinā.</gathalast>
<paragraph line="110">Ettha ‘‘sā’’ti padameva <bold>ā</bold>kārantatāpakatikamākārantaṃ, sesāni pana <bold>a</bold>kārantatāpakatikāni <bold>ā</bold>kārantāni.</paragraph>
<paragraph line="111">Rājā, rājā, rājāno. Rājānaṃ, rājaṃ, rājāno. Raññā, rājinā, rājūhi, rājūbhi. Rañño, rājino, raññaṃ, rājūnaṃ, rājānaṃ. Raññā, rājūhi, rājūbhi. Rañño, rājino, raññaṃ, rājūnaṃ, rājānaṃ. Raññe, rājini, rājūsu. Bho rāja, bhavanto rājāno, bhavanto rājā iti vā, ayamamhākaṃ ruci.</paragraph>
<paragraph line="112"><bold>Niruttipiṭakā</bold>dīsu ‘‘rājā’’ti bahuvacanaṃ na āgataṃ, <bold>cūḷaniruttiyaṃ</bold>pana āgataṃ. Kiñcāpi niruttipiṭakādīsu na āgataṃ, tathāpi ‘‘netādisā sakhā honti, labbhā me jīvato sakhā’’ti pāḷiyaṃ bahuvacanekavacanavasena ‘‘sakhā’’ti padassa dassanato ‘‘rājā’’ti bahuvacanaṃ icchitabbameva. Tathā ‘‘brahmā, attā’’iccādīnipi bahuvacanāni taggatikattā vinā kenaci rūpavisesena.</paragraph>
<paragraph line="113">Ettha ca ‘‘gahapatiko nāma ṭhapetvā rājaṃ rājabhogaṃ brāhmaṇaṃ avaseso gahapatiko nāmā’’ti dassanato rājanti vuttaṃ, idaṃ pana niruttipiṭake na āgataṃ. ‘‘Sabbadattena rājinā’’ti dassanato ‘‘rājinā’’ti vuttaṃ. ‘‘Ārādhayati rājānaṃ, pūjaṃ labhati bhattusū’’ti dassanato catutthīchaṭṭhīvasena ‘‘rājāna’’nti vuttaṃ. <bold>Kaccāyanarūpasiddhi</bold>ganthesu pana ‘‘rājena, rājehi, rājebhi. Rājesū’’ti padāni vuttāni. Cūḷaniruttiniruttipiṭakesu tāni nāgatāni, anāgatabhāvoyeva tesaṃ yuttataro pāḷiyaṃ adassanato, tasmā etthetāni <pageBreak edition="M" number="0.0204" />amhehi na vuttāni. Pāḷinaye hi upaparikkhiyamāne īdisāni padāni samāseyeva passāma, na panāññatra, atrime payogā – ‘‘āvutthaṃ dhammarājenā’’ti ca, ‘‘sivirājena pesito’’ti ca, ‘‘pajāpatissa devarājassa dhajagga’’nti ca, ‘‘nikkhamante mahārāje, sivīnaṃ raṭṭhavaḍḍhane’’ti ca, evaṃ pāḷinaye upaparikkhiyamāne ‘‘rājenā’’tiādīni samāseyeva passāma, na kevalaṃ pāḷinaye porāṇaṭṭhakathānayepi upaparikkhiyamāne samāseyeva passāma, na panāññatra, evaṃ santepi suṭṭhu upaparikkhitabbamidaṃ ṭhānaṃ. Ko hi nāma sāṭṭhakathe tepiṭake buddhavacane sabbaso nayaṃ sallakkhetuṃ samattho aññatra pabhinnapaṭisambhidehi khīṇāsavehi.</paragraph>
<paragraph line="114">Ettha ca samāsantagata<bold>rāja</bold>-saddassa nāmikapadamālāyo dvidhā vuccante <bold>okārantākāranta</bold>vasena. Ta<bold>tro</bold>kārantā ‘‘mahārājo yuvarājo sivirājo dhammarājo’’iccevamādayo bhavanti. <bold>Ā</bold>kārantā pana ‘‘mahārājā yuvarājā sivirājā dhammarājā’’iccevamādayo. Ettha kiñcāpi pāḷiyaṃ porāṇaṭṭhakathāsu ca ‘‘mahārājo’’tiādīni na santi, tathāpi ‘‘sabbamitto sabbasakho, sabbabhūtānukampako’’ti pāḷiyaṃ ‘‘sabbasakho’’ti dassanato ‘‘mahārājo’’tiādīnipi avassamicchitabbāni. Tathā hi samāsesu ‘‘dhammarājena, dhammarājassā’’tiādīni dissanti. Etāni okārantarūpāni eva, <bold>nā</bold>kārantarūpāni. Mahārājo, mahārājā. Mahārājaṃ, mahārāje. Mahārājena, mahārājehi, mahārājebhi. Mahārājassa, mahārājānaṃ. Mahārājā, mahārājasmā, mahārājamhā, mahārājehi, mahārājebhi. Mahārājassa, mahārājānaṃ. Mahārāje, mahārājasmiṃ, mahārājamhi, mahārājesu. Bho mahārāja, bhavanto mahārājā <pageBreak edition="M" number="0.0205" />. <bold>Kaccāyanacūḷanirutti</bold>nayehi pana ‘‘bho mahārājā’’iti ekavacanabahuvacanānipi daṭṭhabbāni. Yathā ‘‘mahārājo’’ti <bold>o</bold>kārantapadassa vasena, evaṃ ‘‘sivirājo dhammarājo devarājo’’tiādīnampi <bold>o</bold>kārantapadānaṃ vasena pakatirūpassa nāmikapadamālā yojetabbā.</paragraph>
<paragraph line="115">Ayaṃ <bold>panā</bold>kārantavasena nāmikapadamālā –</paragraph>
<paragraph line="116">Mahārājā, mahārājā, mahārājāno. Mahārājānaṃ, mahārājaṃ, mahārājāno. Mahāraññā, mahārājinā, mahārājūhi, mahārājūbhi. Mahārañño, mahārājino, mahāraññaṃ, mahārājūnaṃ. Mahāraññā, mahārājūhi, mahārājūbhi. Mahārañño, mahārājino, mahāraññaṃ, mahārājūnaṃ. Mahāraññe, mahārājini, mahārājūsu. Bho mahārāja, bhavanto mahārājāno.</paragraph>
<paragraph line="117">Idhāpi pakaraṇadvayanayena ‘‘bho mahārājā’’ iti ekavacanabahuvacanānipi daṭṭhabbāni. Yathā ca ‘‘mahārājā’’ti <bold>ā</bold>kārantapadassa vasena, evaṃ ‘‘sivirājā, dhammarājā, devarājā’’tiādīnampi <bold>ā</bold>kārantapadānaṃ vasena pakatirūpassa nāmikapadamālā yojetabbā.</paragraph>
<paragraph line="118">Idha aparāpi atthassa pākaṭīkaraṇatthaṃ kriyāpadehi saddhiṃ yojetvā <bold>ākārantokārantānaṃ</bold>missakavasena nāmikapadamālā vuccate –</paragraph>
<paragraph line="119">Mahārājā, mahārājo tiṭṭhati, mahārājāno, mahārājā tiṭṭhanti. Mahārājānaṃ, mahārājaṃ passati, mahārājāno, mahārāje passati. Mahāraññā, mahārājinā, mahārājena kataṃ, mahārājūhi, mahārājūbhi, mahārājehi, mahārājebhi kataṃ. Mahārañño, mahārājino, mahārājassa dīyate, mahāraññā, mahārājā, mahārājasmā, mahārājamhā nissaṭaṃ, mahārājūhi, mahārājūbhi, mahārājehi <pageBreak edition="M" number="0.0206" />, mahārājebhi nissaṭaṃ. Mahārañño, mahārājino, mahārājassa pariggaho, mahāraññaṃ, mahārājūnaṃ, mahārājānaṃ pariggaho. Mahāraññe, mahārājini, mahārāje, mahārājasmiṃ, mahārājamhi patiṭṭhitaṃ, mahārājūsu, mahārājesu patiṭṭhitaṃ. Bho mahārāja tvaṃ tiṭṭha, bhonto mahārājāno, mahārājā tumhe tiṭṭhathāti. Evaṃ ‘‘yuvarājā, yuvarājo’’tiādīsupi.</paragraph>
<paragraph line="120">Kecettha vadeyyuṃ ‘‘kasmā pakaraṇakattunā imasmiṃ ṭhāne mahanto vāyāmo ca mahanto ca parakkamo kato, nanvetesupi padesu kānici buddhavacane vijjanti, kānici na vijjantīti? Viññūhi te evaṃ vattabbā ‘‘pakaraṇakattārenettha so ca mahanto vāyāmo so ca mahanto parakkamo sāṭṭhakathe navaṅge satthusāsane saddesu ca atthesu ca sotārānaṃ suṭṭhu kosalluppādanena sāsanassopakāratthaṃ kato, yāni cetāni tena padāni dassitāni, etesu kānici buddhavacane vijjanti, kānici na vijjanti. Ettha yāni buddhavacane vijjanti, tāni vijjamānavasena gahitāni. Yāni na vijjanti, tāni porāṇaṭṭhakathādīsu vijjamānavasena pāḷinayavasena ca gahitānī’’ti. Atrāyaṃ saṅkhepato adhippāyavibhāvanā –</paragraph>
<gatha1 line="121">‘‘Idaṃ vatvā mahārājā, kaṃso bārāṇasiggaho;</gatha1>
<gathalast line="122">Dhanuṃ tūṇiñca nikkhippa, saṃyamaṃ ajjhupāgamī’’ti</gathalast>
<unindented line="123">Idaṃ <bold>ā</bold>kārantassa <bold>mahārāja</bold>saddassa nidassanaṃ. Yasmā ‘‘sabbasakho’’ti pāḷi vijjati, tasmā tena nayena ‘‘mahārājo’’tipi <bold>o</bold>kāranto diṭṭho nāma hoti <bold>purisa</bold>nayena yojetabbo ca. Teneva ca ‘‘tamabravi mahārājā. Nikkhamante mahārāje’’tiādīni dissanti.</unindented>
<paragraph line="124">Evaṃ <pageBreak edition="M" number="0.0207" /><bold>mahārāja</bold>saddassa <bold>o</bold>kārantatte siddhe ‘‘mahārājā, mahārājasmā, mahārājamhā’’ti pañcamiyā ekavacanañca ‘‘mahārāje, mahārājasmiṃ, mahārājamhī’’ti sattamiyā ekavacanañca siddhāni eva honti pāḷiyaṃ avijjamānānampi nayavasena gahetabbattā. ‘‘Rājena, rājassā’’tiādīni pana nayavasena gahetabbāni na honti. Kasmāti ce? Yasmā ‘‘rājā brahmā sakhā attā’’iccevamādīni ‘‘puriso urago’’tiādīni viya aññamaññaṃ sabbathā sadisāni na honti. Tathā hi nesaṃ ‘‘raññā brahmunā sakhinā attanā attena sānā pumunā’’tiādīni visadisānipi rūpāni bhavanti, tasmā tāni na sakkā nayavasena jānituṃ. Evaṃ dujjānattā pana pāḷiyaṃ porāṇaṭṭhakathāsu ca yathārutapadāneva gahetabbāni. <bold>Mahārāja</bold>saddādīnaṃ pana <bold>o</bold>kārantabhāve siddheyeva <bold>‘‘purisa</bold>nayogadhā ime saddā’’ti nayaggahaṇaṃ dissati, tasmā amhehi nayavasena ‘‘mahārājā, mahārājasmā’’tiādīni vuttāni. Yathā hi –</paragraph>
<gatha1 line="125">‘‘Etañhi te durājānaṃ, yaṃ sesi matasāyikaṃ;</gatha1>
<gathalast line="126">Yassa te kaḍḍhamānassa, hatthā daṇḍona muccatī’’ti</gathalast>
<unindented line="127">Ettha ‘‘hatthā’’ti, ‘‘attadaṇḍā bhayaṃ jāta’’nti ettha pana ‘‘daṇḍā’’ti ca <bold>o</bold>kārantassa pañcamiyekavacanassa dassanato ‘‘uragā, paṭaṅgā, vihagā’’tiādīnipi <bold>o</bold>kārantāni pañcamiyekavacanāni gahetabbāni honti. Yathā ca ‘‘dāṭhini mātimaññavho, siṅgālo mama pāṇado’’ti ettha ‘‘maññavho’’ti, ‘‘suddhā suddhehi saṃvāsaṃ, kappayavho patissatā’’ti ettha pana ‘‘kappayavho’’ti ca kriyāpadassa dassanato ‘‘gacchavho, bhuñjavho, sayavho’’tiādīnipi gahetabbāni honti. Gaṇhanti ca tādisāni padarūpāni sāsane sukusalā kusalā, tasmā amhehipi nayaggāhavasena ‘‘mahārājā <pageBreak edition="M" number="0.0208" />, mahārājasmā’’tiādīni vuttāni. Nayaggāhavasena pana gahaṇe asati kathaṃ nāmikapadamālā paripuṇṇā bhavissanti, satiyeva tasmiṃ paripuṇṇā bhavanti.</unindented>
<paragraph line="128">Tathā hi buddhavacane anekasatasahassāni nāmikapadāni kriyāpadāni ca pāṭiekkaṃ pāṭiekkaṃ ekavacanabahuvacanakāhi sattahi aṭṭhahi vā nāmavibhattīhi channavutiyā ca ākhyātikavacanehi yojitāni na santi, nayavasena pana santiyeva, iti nayavasena ‘‘mahārājā, mahārājasmā’’tiādīni amhehi ṭhapitāni. ‘‘Mahārājā tiṭṭhanti, mahārājā tumhe tiṭṭhathā’’ti imāni pana ‘‘atha kho cattāro mahārājā mahatiyā ca yakkhasenāya mahatiyā ca kumbhaṇḍasenāyā’’ti dassanato,</paragraph>
<gatha1 line="129">‘‘Cattāro te mahārājā, samantā caturo disā;</gatha1>
<gathalast line="130">Daddaḷhamānā aṭṭhaṃsu, vane kāpilavatthave’’ti</gathalast>
<unindented line="131">Dassanato ca vuttāni. ‘‘Mahārāja’’ntiādīnipi pāḷiñca pāḷinayañca disvā eva vuttāni. Asamāse ‘‘rājaṃ, rājenā’’tiādīni na passāma, tasmā suṭṭhu vicāretabbamidaṃ ṭhānaṃ. Idañhi duddasaṃ vīrajātinā jānitabbaṭṭhānaṃ. Sace panāyasmanto buddhavacane vā porāṇikāsu vā aṭṭhakathāsu asamāse ‘‘rājaṃ, rājenā’’tiādīni passeyyātha, tadā sādhukaṃ manasi karotha. Ko hi nāma sabbappakārena buddhavacane vohārappabhedaṃ jānituṃ samattho aññatra pabhinnapaṭisambhidehi mahākhīṇāsavehi.</unindented>
<paragraph line="132">Vuttañhetaṃ bhagavatā –</paragraph>
<gatha1 line="133">‘‘Vītataṇho anādāno, niruttipadakovido;</gatha1>
<gathalast line="134">Akkharānaṃ sannipātaṃ, jaññā pubbāparāni cā’’ti.</gathalast>
<paragraph line="135">Brahmā <pageBreak edition="M" number="0.0209" />, brahmā, brahmāno. Brahmānaṃ, brahmaṃ, brahmāno. Brahmunā, brahmehi, brahmebhi, brahmūhi, brahmūbhi. Brahmassa, brahmuno, brahmānaṃ, brahmūnaṃ. Brahmunā, brahmehi, brahmebhi, brahmūhi, brahmūbhi. Brahmassa, brahmuno, brahmānaṃ, brahmūnaṃ. Brahmani, brahmesu, bho brahma, bho brahme, bhavanto brahmāno.</paragraph>
<paragraph line="136"><bold>Yamakamahāthera</bold>ruciyā ‘‘bho brahmā’’iti bahuvacanaṃ vā. Ettha pana ‘‘paṇḍitapurisehi devehi brahmūhī’’ti <bold>ṭīkā</bold>vacanassa dassanato, ‘‘brahmūnaṃ vacīghoso hotī’’ti ca ‘‘brahmūnaṃ vimānādīsu chandarāgo kāmāsavo na hotī’’ti ca <bold>aṭṭhakathā</bold>vacanassa dassanato, ‘‘vihiṃsasaññī paguṇaṃ na bhāsiṃ, dhammaṃ paṇītaṃ manujesu brahme’’ti āhaccabhāsitassa ca dassanato ‘‘brahmūhi, brahmūbhi, brahmūnaṃ, brahme’’ti padāni vuttāni, etāni cūḷaniruttiniruttipiṭakakaccāyanesu na āgatāni.</paragraph>
<paragraph line="137">Sakhā, sakhā, sakhino, sakhāno, sakhāyo. Sakhaṃ, sakhāraṃ, sakhānaṃ, sakhino, sakhāno, sakhāyo. Sakhinā, sakhārehi, sakhārebhi, sakhehi, sakhebhi. Sakhissa, sakhino, sakhīnaṃ, sakhārānaṃ, sakhānaṃ. Sakhārasmā, sakhinā, sakhārehi, sakhārebhi, sakhehi, sakhebhi. Sakhissa, sakhino, sakhīnaṃ, sakhārānaṃ, sakhānaṃ. Sakhe, sakhesu, sakhāresu. Bho sakha, bho sakhā, bho sakhi, bho sakhī, bho sakhe, bhavanto sakhino, sakhāno, sakhāyo.</paragraph>
<paragraph line="138"><bold>Yamakamahāthera</bold>matena ‘‘bho sakhā’’iti bahuvacanaṃ vā. Pāḷiyaṃ pana <bold>suvaṇṇakakkaṭajātake</bold>‘‘hare sakhā kissa nu maṃ jahāsī’’ti dīghavasena vutto <bold>sakhā</bold>saddo ālapanekavacanaṃ, tasmā yamakamahātheranayo na yujjatīti ce <pageBreak edition="M" number="0.0210" />? No na yujjati. Yasmā ‘‘netādisā sakhā honti, labbhā me jīvato sakhā’’ti <bold>manojajātake sakhā</bold>saddo ekavacanampi hoti bahuvacanampi. Tathā hi tattha paṭhamapāde bahuvacanaṃ, dutiyapāde panekavacanaṃ, tasmā yamakamahātherena paccattālapanabahuvacanaṭṭhāne <bold>sakhā</bold>saddo vutto. Ettha ca ‘‘sabbamitto sabbasakho, sabbabhūtānukampako’’ti pāṭhānulomena samāse labbhamānassa <bold>sakha</bold>saddassa nāmikapadamālā bhavati ‘‘sabbasakho, sabbasakhā, sabbasakhaṃ, sabbasakhe’’tiādinā <bold>purisa</bold>nayena. Tatrāyaṃ samāsaviggaho – sabbesaṃ janānaṃ sakhā, sabbe vā janā sakhino etassāti sabbasakho, yathā sabbaverīti.</paragraph>
<paragraph line="139">Attā, attā, attāno. Attānaṃ, attaṃ, attāno. Attanā, attena, attanehi, attanebhi. Attano, attānaṃ. Attanā, attanehi, attanebhi. Attano, attānaṃ. Attani, attanesu. Bho atta, bhavanto attā, bhonto attāno.</paragraph>
<paragraph line="140">Ettha pana attaṃ niraṅkatvāna piyāni sevati.</paragraph>
<gatha1 line="141">‘‘Sace gacchasi pañcālaṃ, khippa’mattaṃ jahissasi;</gatha1>
<gathalast line="142">Migaṃ panthānupannaṃva, mahantaṃ bhayamessatī’’ti</gathalast>
<unindented line="143">Pāḷīsu ‘‘atta’’nti dassanato ‘‘atta’’nti idha vuttaṃ, ‘‘attena vā attaniyena vā’’ti pāḷidassanato pana ‘‘attenā’’ti. <bold>Cūḷaniruttiyaṃ</bold>pana ‘‘attassā’’ti catutthīchaṭṭhīnamekavacanaṃ āgataṃ, etaṃ kaccāyane niruttipiṭake ca na dissati. Katthaci pana ‘‘attesū’’ti āgataṃ. Sabbānetāni sāṭṭhakathaṃ jinatantiṃ oloketvā gahetabbāni.</unindented>
<paragraph line="144">‘‘Ātumā <pageBreak edition="M" number="0.0211" />, ātumā, ātumāno. Ātumānaṃ, ātumaṃ, ātumāno. Ātumena, ātumehi, ātumebhī’’tiādinā <bold>purisa</bold>nayena vatvā ‘‘bho ātuma, bhavanto ātumā, ātumāno’’ti vattabbaṃ.</paragraph>
<paragraph line="145">Tatra <bold>atta</bold>saddassa samāse ‘‘bhāvitatto, bhāvitattā. Bhāvitattaṃ, bhāvitatte. Bhāvitattena, bhāvitattehi, bhāvitattebhī’’ti <bold>purisa</bold>nayeneva nāmikapadamālā yojetabbā.</paragraph>
<paragraph line="146">Sā, sā, sāno. Sānaṃ, sāne. Sānā, sānehi, sānebhi. Sāssa, sānaṃ. Sānā, sānehi, sānebhi. Sāssa, sānaṃ. Sāne, sānesu. Bho sā, bhavanto sāno. <bold>Sā</bold>vuccati sunakho.</paragraph>
<paragraph line="147">Ettha ca ‘‘na yattha sā upaṭṭhito hoti. Sāva vārenti sūkara’’nti nidassanapadāni. Keci pana <bold>sā</bold>saddassa dutiyātatiyādīsu ‘‘saṃ, se. Senā’’tiādīni rūpāni vadanti, taṃ na yuttaṃ. Na hi tāni ‘‘saṃ, se. Senā’’tiādīni rūpāni buddhavacane ceva aṭṭhakathādīsu ca niruttipiṭake ca dissanti. Evaṃ pana <bold>niruttipiṭake</bold>vuttaṃ ‘‘sā tiṭṭhati, sāno tiṭṭhanti. Sānaṃ passati, sāne passati. Sānā kataṃ, sānehi kataṃ, sānebhi kataṃ. Sāssa dīyate, sānaṃ dīyate. Sānā nissaṭaṃ, sānehi nissaṭaṃ, sānebhi nissaṭaṃ. Sāssa pariggaho, sānaṃ pariggaho. Sāne patiṭṭhitaṃ, sānesu patiṭṭhitaṃ. Bho sā, bhavanto sāno’’ti, tasmā niruttipiṭake vuttanayeneva nāmikapadamālā gahetabbā.</paragraph>
<paragraph line="148">Atridaṃ <pageBreak edition="M" number="0.0212" />vattabbaṃ – yathā ‘‘sehi dārehi asantuṭṭho’’tiādīsu pulliṅge vattamānassa ‘‘sako’’iti atthavācakassa sasaddassa ‘‘attano ayanti so’’ti etasmiṃ atthe ‘‘so, sā. Saṃ, se. Sena, sehi, sebhi. Sassa, sānaṃ. Sā, sasmā, samhā, sehi, sebhi. Sassa, sānaṃ. Se, sasmiṃ, samhi, sesū’’ti <bold>purisa</bold>nayena rūpāni bhavanti, na tathā sunakhavācakassa <bold>sā</bold>saddassa rūpāni bhavanti. Yathā vā ‘‘hiṃsanti attasambhūtā, tacasāraṃva saṃ phalaṃ. Sāni kammāni tappenti, kosalaṃ sena’santuṭṭhaṃ, jīvaggāhaṃ agāhayī’’tiādīsu napuṃsakaliṅge vattamānassa sakamiccatthavācakassa <bold>sa</bold>saddassa ‘‘saṃ, sāni, sā. Saṃ, sāni, se. Sena, sehi, sebhi. Sassa, sānaṃ. Sā, sasmā, samhā, sehi, sebhi. Sassa, sānaṃ. Se, sasmiṃ, samhi, sesū’’ti <bold>citta</bold>nayena rūpāni bhavanti, na tathā sunakhavācakassa <bold>sā</bold>saddassa rūpāni bhavanti. Evaṃ sante kasmā tehi ācariyehi dutiyātatiyāṭhāne ‘‘saṃ, se. Senā’’ti vuttaṃ, kasmā ca pañcamīṭhāne ‘‘sā, sasmā, samhā’’ti vuttaṃ, sattamīṭhāne ca ‘‘se, sasmiṃ, samhī’’ti ca vuttaṃ? Sabbametaṃ akāraṇaṃ, takkagāhamattena gahitaṃ akāraṇaṃ. Sunakhavācako hi <bold>sā</bold>saddo <bold>ā</bold>kārantatāpakatiko, na <bold>purisa citta</bold>saddādayo viya <bold>a</bold>kārantatāpakatiko. Yāya imassa īdisāni rūpāni siyuṃ, sā ca pakati natthi. Na ceso ‘‘rājā, brahmā, sakhā, attā’’ iccevamādayo viya paṭhamaṃ <bold>a</bold>kārantabhāve ṭhatvā pacchā paṭiladdha<bold>ā</bold>kārantatā, atha kho nicca<bold>mo</bold>kārantatāpakatiko <bold>go</bold>saddo viya nicca<bold>mā</bold>kārantatāpakatiko. Nicca<bold>mā</bold>kārantatāpakatikassa ca <bold>e</bold>varūpāni rūpāni na bhavanti, tasmā <bold>niruttipiṭake</bold>pabhinnapaṭisambhidena āyasmatā <bold>mahākaccāyanena</bold>na vuttāni. Sacepi maññeyyuṃ ‘‘attaṃ, attenā’ti <pageBreak edition="M" number="0.0213" />ca dassanato ‘saṃ, senā’ti imāni pana gahetabbānī’’ti. Na gahetabbāni ‘‘rājā, brahmā, sakhā, attā, sā, pumā’’iccevamādīnaṃ aññamaññaṃ padamālāvasena visadisattā nayavasena gahetabbākārassa asambhavato. Īdise hi ṭhāne nayaggāhavasena gahaṇaṃ nāma sadosaṃyeva siyā, tasmā nayaggāhavasenapi na gahetabbāni.</paragraph>
<paragraph line="149">Aparampi atra vattabbaṃ – yathā hi ‘‘sāhi nārīhi te yantī’’ti vutte ‘‘attano nārī’’ti, ‘‘sā nārī’’ti evaṃ atthavato itthiliṅgassa <bold>kaññā</bold>saddena sadisassa <bold>sā</bold>saddassa ‘‘sā, sā, sāyo. Saṃ, sā, sāyo. Sāya, sāhi, sābhi. Sāya, sānaṃ. Sāya, sāhi, sābhi. Sāya, sānaṃ. Sāya, sāyaṃ, sāsū’’ti <bold>kaññā</bold>nayena rūpāni bhavanti, na tathā imassa sunakhavācakassa <bold>sā</bold>saddassa rūpāni bhavanti. Evaṃ sante kasmā te ācariyā tatiyābahuvacanaṭṭhāne ca ‘‘sāhi, sābhī’’ti rūpāni icchanti, kasmā ca sattamībahuvacanaṭṭhāne ‘‘sāsū’’ti? Idampi akāraṇaṃ <bold>ā</bold>kārantapulliṅgattā. Kasmā ca pana catutthīchaṭṭhekavacanaṭṭhāne pubbakkharassa rassavasena ‘‘sassa’’iti rūpaṃ icchanti? Idampi akāraṇaṃ sunakhavācakassa <bold>sā</bold>saddassa <bold>ā</bold>kārantatāpakatikattā. <bold>Ā</bold>kārantatāpakatikassa ca <bold>sā</bold>saddassa yathā <bold>a</bold>kārantatāpakatikassa <bold>purisa</bold>saddassa ‘‘purisassā’’ti catutthīchaṭṭhekavacanarūpaṃ bhavati evarūpassa rūpassa abhāvato. Teneva āyasmā kaccāno <bold>niruttipiṭake</bold>sunakhavācakassa <bold>sā</bold>saddassa rūpaṃ dassento catutthīchaṭṭhekavacanaṭṭhāne pubbakkharassa dīghavasena ‘‘sāssa’’iti rūpamāha. Kasmā ca pana te ācariyā catutthekavacanaṭṭhāne ‘‘sāya’’iti rūpaṃ icchanti? Idampi akāraṇaṃ, ṭhapetvā hi <bold>ā</bold>kārantitthiliṅge <bold>gha</bold>saññato <bold>ā</bold>kārato paresaṃ <bold>nā</bold>dīnaṃ <bold>āyā</bold>desañca <bold>a</bold>kārantato punnapuṃsakaliṅgato <pageBreak edition="M" number="0.0214" />parassa catutthekavacanassa <bold>āyā</bold>desañca <bold>ā</bold>kārantapulliṅge a<bold>gha</bold>to <bold>ā</bold>kārantato parassa catutthekavacanassa katthacipi <bold>āyā</bold>deso na dissati. <bold>Niruttipiṭake</bold>ca tādisaṃ rūpaṃ na vuttaṃ, avacanaṃyeva yuttataraṃ buddhavacane aṭṭhakathādīsu ca anāgamanato. Yā panamhehi niruttipiṭakaṃ nissāya buddhavacanañca sunakhavācakassa <bold>sā</bold>saddassa nāmikapadamālā vuttā, sāyeva sārato paccetabbā. Etthāpi nānāatthesu vattamānānaṃ liṅgattayapariyāpannānaṃ <bold>sā so saṃ</bold>iccetesaṃ tiṇṇaṃ padānaṃ pakatirūpassa nāmikapadamālāsu padānaṃ sadisāsadisatā daṭṭhabbā.</paragraph>
<paragraph line="150">Ettha siyā – yo tumhehi <bold>sā</bold>saddo <bold>‘‘taṃ</bold>saddatthe ca sunakhe ca sakamiccatthe ca vattatī’’ti icchito, kathaṃ taṃ ‘‘sā’’ti vutteyeva ‘‘imassa atthassa vācako’’ti jānantīti? Na jānanti, payogavasena pana jānanti lokiyajanā ceva paṇḍitā ca. Payogavasena hi ‘‘sā maddī nāgamāruhi, nātibaddhaṃva kuñjara’’ntiādīsu <bold>sā</bold>saddassa taṃsaddatthatā viññāyati, evaṃ <bold>sā</bold>saddo <bold>taṃ</bold>saddatthe ca vattati. ‘‘Na yattha sā upaṭṭhito hoti. Bhagavato sājātimpi sutvā sattā amatarasabhāgino bhavantī’’tiādīsu <bold>sā</bold>saddassa sunakhavācakatā viññāyati.</paragraph>
<gatha1 line="151">‘‘Annaṃ tavedaṃ pakataṃ yasassi,</gatha1>
<gatha2 line="152">Taṃ khajjare bhuñjare piyyare ca;</gatha2>
<gatha3 line="153">Jānāsi maṃ tvaṃ paradattūpajīviṃ,</gatha3>
<gathalast line="154">Uttiṭṭhapiṇḍaṃ labhataṃ sapāko’’ti</gathalast>
<paragraph line="155">Ettha pana <bold>sā</bold>saddassa rassabhāvakaraṇena ‘‘sapāko’’ti pāḷi ṭhitāti atthaṃ aggahetvā ‘‘sānaṃ sunakhānaṃ idaṃ maṃsanti sa’’miti atthaṃ gahetvā ‘‘saṃ pacatīti sapāko’’ti vuttanti <pageBreak edition="M" number="0.0215" />daṭṭhabbaṃ. <bold>Aṭṭhakathāyaṃ</bold>pana ‘‘sapākoti sapākacaṇḍālo’’ icceva vuttaṃ. Tampi etadevatthaṃ dīpeti. Evaṃ <bold>sā</bold>saddo sunakhe ca vattati. ‘‘Sā dārā jantūnaṃ piyā’’ti vutte pana ‘‘sakā dārā sattānaṃ piyā’’ti atthadīpanavasena <bold>sā</bold>saddassa sakavācakatā paññāyati. Evaṃ <bold>sā</bold>saddo sakamiccatthe ca vattati. Iti <bold>sā</bold>saddaṃ payogavasena īdisatthassa vācakoti jānanti. Atridaṃ vuccati –</paragraph>
<gatha1 line="156"><bold>Taṃ</bold>saddatthe ca sunakhe,</gatha1>
<gatha2 line="157">Sakasmimpi ca vattati;</gatha2>
<gatha3 line="158"><bold>Sā</bold>saddo so ca kho ñeyyo,</gatha3>
<gathalast line="159">Payogānaṃ vasena ve.</gathalast>
<paragraph line="160">Ettha ca pāḷiyaṃ ‘‘na yattha sā upaṭṭhito hotī’’ti ekavacanappayogadassanato ca,</paragraph>
<gatha1 line="161">‘‘Asantā kira maṃ jammā, tāta tātāti bhāsare;</gatha1>
<gathalast line="162">Rakkhasā puttarūpena, sāva vārenti sūkara’’nti</gathalast>
<unindented line="163">Bahuvacanappayogadassanato ca, <bold>niruttipiṭake</bold>‘‘sāno’’iccādidassanato ca ‘‘sā, sā, sāno. Sānaṃ, sāne. Sānā’’tiādinā sunakhavācakassa <bold>sā</bold>saddassa nāmikapadamālā kathitā.</unindented>
<paragraph line="164">Idāni <bold>puma</bold>saddassa nāmikapadamālā vuccate –</paragraph>
<paragraph line="165">Pumā, pumā, pumāno. Pumānaṃ, pumāne. Pumānā, pumunā, pumena, pumānehi, pumānebhi. Pumassa, pumuno, pumānaṃ. Pumānā, pumunā, pumānehi, pumānebhi. Pumassa, pumuno, pumānaṃ. Pumāne, pumānesu. Bho puma, bhavanto pumā, pumāno. ‘‘Bho pumā’’iti bahuvacane nayopi ñeyyo.</paragraph>
<paragraph line="166">Ettha <pageBreak edition="M" number="0.0216" />pana –</paragraph>
<gatha1 line="167">‘‘Thiyo tassa pajāyanti, na pumā jāyare kule;</gatha1>
<gathalast line="168">Yo jānaṃ pucchito pañhaṃ, aññathā naṃ viyākare’’ti</gathalast>
<unindented line="169">Ayaṃ pāḷi <bold>puma</bold>saddassa bahuvacanabhāvasādhikā, <bold>kaccāyane</bold>‘‘he pumaṃ’’iti sānusāraṃ ālapanekavacanaṃ dissati. Tadanekesu pāḷippadesesu ca aṭṭhakathāsu ca sānusārānaṃ ālapanavacanānaṃ adassanato idha na vadāmi. Upaparikkhitvā yuttaṃ ce, gahetabbaṃ. ‘‘Yasassi naṃ paññavantaṃ visayhā’’ti ettha pana chandānurakkhaṇatthaṃ āgamavasenevānusāro hoti, na sabhāvatoti daṭṭhabbaṃ. Aya<bold>mā</bold>kārantavasena nāmikapadamālā.</unindented>
<gatha1 line="170">‘‘Soḷasitthisahassānaṃ,</gatha1>
<gatha2 line="171">Na vijjati pumo tadā;</gatha2>
<gatha3 line="172">Ahorattānamaccayena,</gatha3>
<gathalast line="173">Nibbatto ahamekako’’ti ca,</gathalast>
<gatha1 line="174">‘‘Yathā balākayonimhi, na vijjati pumo sadā;</gatha1>
<gathalast line="175">Meghesu gajjamānesu, gabbhaṃ gaṇhanti tā tadā’’ti ca</gathalast>
<unindented line="176">Pāḷidassanato pana <bold>o</bold>kārantavasenapi nāmikapadamālā veditabbā.</unindented>
<paragraph line="177">Pumo, pumā. Pumaṃ, pume. Pumena, pumehi, pumebhi. Pumassa, pumānaṃ. Pumā, pumasmā, pumamhā, pumehi, pumebhi. Pumassa, pumānaṃ. Pume, pumasmiṃ, pumamhi, pumesu. Bho puma, bhavanto pumā. ‘‘Bho pumā’’iti vā, evaṃ <bold>puma</bold>saddassa dvidhā nāmikapadamālā bhavati.</paragraph>
<paragraph line="178">Idāni missakanayo vuccate –</paragraph>
<paragraph line="179">Pumā <pageBreak edition="M" number="0.0217" />, pumo, pumā, pumāno. Pumānaṃ, pumaṃ, pumāne, pume. Pumānā, pumunā, pumena, pumānehi, pumānebhi, pumehi, pumebhi. Pumassa, pumuno, pumānaṃ. Pumānā, pumunā, pumā, pumasmā, pumamhā, pumānehi, pumānebhi, pumehi, pumebhi. Pumassa, pumuno, pumānaṃ. Pumāne, pume, pumasmiṃ, pumamhi, pumānesu, pumesu. Bho puma, bhavanto pumāno, bhavanto pumā. ‘‘Bho pumāno, bho pumā’’iti vā.</paragraph>
<paragraph line="180">Idāni <bold>raha</bold>saddassa nāmikapadamālā vuccate –</paragraph>
<paragraph line="181"><bold>Rahā</bold>vuccati pāpadhammo. Rahā, rahā, rahino. Rahānaṃ, rahāne. Rahinā, rahinehi, rahinebhi. Rahassa, rahānaṃ. Rahā, rahānehi, rahānebhi. Rahassa, rahānaṃ. Rahāne, rahānesu. Bho raha, bhavanto rahino, bhavanto rahā.</paragraph>
<paragraph line="182">Idāni <bold>daḷhadhamma</bold>saddassa nāmikapadamālā vuccate –</paragraph>
<paragraph line="183">Daḷhadhammā, daḷhadhammā, daḷhadhammāno. Daḷhadhammānaṃ, daḷhadhammāne. Daḷhadhamminā, daḷhadhammehi, daḷhadhammebhi. Daḷhadhammassa, daḷhadhammānaṃ. Daḷhadhamminā, daḷhadhammehi, daḷhadhammebhi. Daḷhadhammassa, daḷhadhammānaṃ. Daḷhadhamme daḷhadhammesu. Bho daḷhadhamma, bhavanto daḷhadhammāno, bhavanto daḷhadhammā. ‘‘Bho daḷhadhammāno, bho daḷhadhammā’’iti puthuvacanampi ñeyyaṃ, evaṃ <bold>paccakkhadhamma</bold>saddassa nāmikapadamālā yojetabbā.</paragraph>
<paragraph line="184">Ettha ca ‘‘seyyathāpi bhikkhave cattāro dhanuggahā daḷhadhammā’’ti idaṃ nidassanaṃ. Imissaṃ pana pāḷiyaṃ ‘‘daḷhadhammā’’ iti bahuvacanavasena āgatattā <bold>daḷhadhamma</bold>saddo <bold>ā</bold>kārantotipi <bold>o</bold>kārantotipi appasiddho tadantānaṃ bahuvacanabhāve tulyarūpattā. Tathāpi amhehi padamālā <bold>ā</bold>kārantavaseneva yojitā. Īdisesu hi ṭhānesu <bold>daḷhadhamma</bold>saddo <bold>ā</bold>kārantotipi <bold>o</bold>kārantotipi vattuṃ yujjateva <pageBreak edition="M" number="0.0218" />aparibyattarūpattā. Aññasmiṃ pana pāḷippadese atīva paribyatto hutvā <bold>o</bold>kāranta <bold>daḷhadhamma</bold>saddo dvidhā dissati guṇasaddapaṇṇattivācakasaddavasena. Tattha ‘‘issatte casmi kusalo, daḷhadhammoti vissuto’’ti ettha <bold>daḷhadhamma</bold>saddo <bold>o</bold>kāranto guṇasaddo. ‘‘Bārāṇasiyaṃ daḷhadhammo nāma rājā rajjaṃ kāresī’’ti ettha pana paṇṇattivācakasaddo. Evaṃ <bold>o</bold>kāranto <bold>daḷhadhamma</bold>saddo dvidhā diṭṭho. Tassa pana ‘‘daḷhadhammo, daḷhadhammā. Daḷhadhammaṃ, daḷhadhamme’’ti <bold>purisa</bold>nayena nāmikapadamālā ñeyyā, <bold>ākārantokārantā</bold>naṃ vasena missakapadamālā ca. Kathaṃ?</paragraph>
<paragraph line="185">Daḷhadhammā, daḷhadhammo, daḷhadhammāno, daḷhadhammā. Daḷhadhammānaṃ, daḷhadhammaṃ, daḷhadhammāne, daḷhadhamme. Daḷhadhamminā, daḷhadhammena, daḷhadhammehi, daḷhadhammebhi. Daḷhadhammassa, daḷhadhammānaṃ. Daḷadhamminā, daḷhadhammā, daḷhadhammasmā, daḷhadhammamhā, daḷhadhammehi, daḷhadhammebhi. Daḷhadhammassa, daḷhadhammānaṃ. Daḷhadhamme, daḷhadhammasmiṃ, daḷhadhammamhi, daḷhadhammesu. Bho daḷhadhamma, bhavanto daḷhadhammāno, bhavanto daḷhadhammāti. Evaṃ paccakkhadhammā, paccakkhadhammoti missakapadamālā ca yojetabbā.</paragraph>
<paragraph line="186">Idāni <bold>vivaṭacchada</bold>saddassa nāmikapadamālā vuccate –</paragraph>
<paragraph line="187">Vivaṭacchadā, vivaṭacchadā, vivaṭacchadāno. Vivaṭacchadānaṃ, vivaṭacchadāne. Vivaṭacchadena, vivaṭacchadehi, vivaṭacchadebhi. Vivaṭacchadassa, vivaṭacchadānaṃ. Vivaṭacchadā, vivaṭacchadehi, vivaṭacchadebhi. Vivaṭacchadassa, vivaṭacchadānaṃ. Vivaṭacchade, vivaṭacchadesu. Bho vivaṭacchada, bhavanto vivaṭacchadā, bhavanto vivaṭacchadāno.</paragraph>
<paragraph line="188">Ayaṃ nāmikapadamālā ‘‘sace pana agārasmā anagāriyaṃ pabbajati arahaṃ hoti sammāsambuddho loke vivaṭacchadā’’ti <pageBreak edition="M" number="0.0219" />pāḷidassanato <bold>ā</bold>kārantavasena kathitā. ‘‘Loke vivaṭacchado’’tipi pāḷidassanato pana <bold>o</bold>kārantavasenapi kathetabbā ‘‘vivaṭacchado, vivaṭacchadā, vivaṭacchadaṃ, vivaṭacchade’’ti. Missakavasenapi kathetabbā ‘‘vivaṭacchadā, vivaṭacchado, vivaṭacchadāno, vivaṭacchadā. Vivaṭacchadānaṃ, vivaṭacchadaṃ, vivaṭacchadāne, vivaṭacchade’’iti.</paragraph>
<paragraph line="189">Idāni <bold>vattaha</bold>saddassa nāmikapadamālā vuccate – <bold>vattahā</bold>ti sakko.</paragraph>
<paragraph line="190">Vattahā, vattahāno. Vattahānaṃ, vattahāne. Vattahānā, vattahānehi, vattahānebhi. Vattahino, vattahānaṃ. Vattahānā, vattahānehi, vattahānebhi. Vattahino, vattahānaṃ. Vattahāne, vattahānesu. Bho vattaha, bhavanto vattahāno. Atha vā ‘‘bho vattahā, bho vattahāno’’iccapi.</paragraph>
<paragraph line="191">Idāni <bold>vuttasira</bold>saddassa nāmikapadamālā vuccate –</paragraph>
<paragraph line="192">Vuttasirā, vuttasirā, vuttasirāno. Vuttasirānaṃ, vuttasirāne. Vuttasirānā, vuttasirānehi, vuttasirānebhi. Vuttasirassa, vuttasirānaṃ, vuttasirā, vuttasirehi, vuttasirebhi. Vuttasirassa, vuttasirānaṃ. Vuttasire, vuttasiresu. Bho vuttasira, bhānto vuttasirānoti. ‘‘Vuttasiro’’ti <bold>o</bold>kārantapāṭhopi dissati.</paragraph>
<paragraph line="193">Idāni <bold>yuva</bold>saddassa nāmikapadamālā vuccate –</paragraph>
<paragraph line="194">Yuvā, yuvā, yuvāno, yuvānā. Yuvānaṃ, yuvaṃ, yuvāne, yuve. Yuvānā, yuvena, yuvānena, yuvānehi, yuvānebhi, yuvehi, yuvebhi. Yuvānassa, yuvassa, yuvānānaṃ, yuvānaṃ. Yuvānā <pageBreak edition="M" number="0.0220" />, yuvānasmā, yuvānamhā, yuvānehi, yuvānebhi, yuvehi, yuvebhi. Yuvānassa, yuvassa, yuvānānaṃ, yuvānaṃ. Yuvāne, yuvānasmiṃ, yuvānamhi, yuve, yuvasmiṃ, yuvamhi, yuvānesu, yuvāsu, yuvesu. Bho yuva, yuvāna, bhavanto yuvānā.</paragraph>
<paragraph line="195">Imasmiṃ ṭhāne ekadesena <bold>ā</bold>kārantanayo ca sabbathā <bold>o</bold>kārantanayo ca ekadesena ca <bold>o</bold>kārantanayoti tayo nayā dissanti.</paragraph>
<paragraph line="196"><bold>Maghava</bold>saddassapi ‘‘maghavā, maghavā, maghavāno, maghavānā’’tiādinā <bold>yuva</bold>saddasseva nāmikapadamālāyojanaṃ kubbanti garū. <bold>Niruttipiṭake</bold>pana ‘‘maghavā tiṭṭhati, maghavanto tiṭṭhanti. Maghavantaṃ passati, maghavante passati. Maghavatā kataṃ, maghavantehi kataṃ, maghavantebhi kataṃ. Maghavato dīyate, maghavantānaṃ dīyate. Maghavatā nissaṭaṃ, maghavantehi nissaṭaṃ, maghavantebhi nissaṭaṃ. Maghavato pariggaho, maghavantānaṃ pariggaho. Maghavati patiṭṭhitaṃ, maghavantesu patiṭṭhitaṃ. Bho maghavā, bhavanto maghavanto’’ti <bold>guṇavā</bold>padanayena vuttaṃ, tathā <bold>cūḷaniruttiya</bold>mpi. Taṃ pāḷiyā saṃsandati sameti. Pāḷiyañhi ‘‘sakko mahāli devānamindo pubbe manussabhūto samāno magho nāma māṇavo ahosi, tasmā maghavāti vuccatī’’ti vuttaṃ. Etena ‘‘maghoti nāmaṃ assa atthīti maghavā’’ti atthi atthavācaka<bold>vantu</bold>paccayavasena padasiddhi dassitā hoti, tasmāssa <bold>guṇavantu</bold>saddassa viya ca nāmikapadamālā yojetabbā.</paragraph>
<paragraph line="197">Idāni <bold>addha</bold>saddassa nāmikapadamālā vuccate – <bold>addha</bold>saddassa hi yaṃ kāle magge ca vattamānassa ‘‘atīto addhā. Dīgho addhā suduggamo’’tiādīsu ‘‘addhā’’ti paṭhamantaṃ rūpaṃ dissati, taṃ ‘‘addhā idaṃ mantapadaṃ sududdasa’’ntiādīsu ekaṃsatthe <pageBreak edition="M" number="0.0221" />vattamānena ‘‘addhā’’ti nipātapadena samānaṃ. Nipātānaṃ pana padamālā na rūhati, nāmikānaṃyeva rūhati.</paragraph>
<paragraph line="198">Addhā, addhā, addhāno. Addhānaṃ, addhāne. Addhunā, addhānehi, addhānebhi. Addhuno, addhānaṃ. Addhunā, addhānehi, addhānebhi. Addhuno, addhānaṃ. Addhani, addhāne, addhānesu. Bho addha, bhavanto addhā, addhāno.</paragraph>
<paragraph line="199">Ettha kiñci payogaṃ dassessāma – tayo addhā. Addhānaṃ vītivatto. Iminā dīghena addhunā. Dīghassa addhuno accayena. Pathaddhuno pannaraseva cando. Ahū atītamaddhāne, samaṇo khantidīpano. Addhāne gacchante paññāyissati. Iccādayo ñeyyā. Ayampi panettha nīti veditabbā ‘‘addhānanti dutiyekavacanantavasena catutthīchaṭṭhībahuvacanavasena ca vuttaṃ rūpaṃ. ‘‘Addhānamaggapaṭippanno hotī’’tiādīsu dīghamaggavācakena ‘‘addhāna’’nti napuṃsakena sadisaṃ sutisāmaññavasenāti.</paragraph>
<paragraph line="200">Idāni <bold>muddha</bold>saddassa nāmikapadamālā vuccate –</paragraph>
<paragraph line="201">Muddhā, muddhā, muddhāno. Muddhaṃ, muddhe, muddhāne. Muddhānā, muddhehi, muddhebhi. Muddhassa, muddhānaṃ. Muddhānā, muddhehi, muddhebhi. Muddhassa, muddhānaṃ. Muddhani, muddhanesu. Bho muddha, bhavanto muddhā, muddhāno.</paragraph>
<paragraph line="202">Evaṃ <bold>abhibhavitā</bold>padena visadisapadāni bhavanti. Iti nānānayehi <bold>abhibhavitā</bold>padena sadisāni <bold>vattā</bold>dīni visadisāni <bold>guṇavā</bold>dīni <bold>rājasā</bold>iccādīni ca <bold>ā</bold>kārantapadāni dassitāni saddhiṃ nāmikapadamālāhi.</paragraph>
<gatha1 line="203">Ettha <pageBreak edition="M" number="0.0222" />yogaṃ sace poso, kare paṇḍitajātiko;</gatha1>
<gathalast line="204">Tassa vohārabhedesu, vijambhe ñāṇamuttamaṃ.</gathalast>
<centered line="205">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="206">Kosallatthāya kate saddanītippakaraṇe</centered>
<centered line="207">Savinicchayo <bold>ā</bold>kārantapulliṅgānaṃ pakatirūpassa</centered>
<centered line="208">Nāmikapadamālāvibhāgo nāma</centered>
<centered line="209">Chaṭṭho paricchedo.</centered>
<centered line="210"><bold>U</bold>kāranta <bold>a</bold>vaṇṇantatāpakatikaṃ</centered>
<paragraph line="211"><bold>Ā</bold>kārantapulliṅgaṃ niṭṭhitaṃ.</paragraph>
</body>
</document>