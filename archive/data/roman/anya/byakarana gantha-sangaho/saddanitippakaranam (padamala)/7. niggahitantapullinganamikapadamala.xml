<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0803n.nrf7.xml</normativeSource>
    <source>roman/anya/byakarana gantha-sangaho/saddanitippakaranam (padamala)/7. niggahitantapullinganamikapadamala.xml</source>
    <script>roman</script>
    <directory>/anya/byakarana gantha-sangaho/saddanitippakaranam (padamala)</directory>
    <basename>7. niggahitantapullinganamikapadamala</basename>
    <titlePath>7. Niggahītantapulliṅganāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
  </metadata>
<content>
    <chapter line="1">7. Niggahītantapulliṅganāmikapadamālā</chapter>
    <paragraph line="2">Atha pubbācariyamataṃ purecaraṃ katvā niggahītantapulliṅgānaṃ <bold>bhavanta karonta</bold>iccādikassa pakatirūpassa nāmikapadamālaṃ vakkhāma –</paragraph>
    <gatha1 line="3">Gacchaṃ mahaṃ caraṃ tiṭṭhaṃ, dadaṃ bhuñjaṃ suṇaṃ pacaṃ;</gatha1>
    <gathalast line="4">Jayaṃ jaraṃ cavaṃ mīyaṃ, saraṃ kubbaṃ japaṃ vajaṃ.</gathalast>
    <paragraph line="5">Gacchaṃ, gacchanto, gacchantā. Gacchantaṃ, gacchante. Gacchatā, gacchantehi, gacchanteti. Gacchato, gacchantassa, gacchantānaṃ, gacchataṃ. Gacchatā, gacchantehi, gacchantebhi. Gacchato, gacchantassa, gacchantānaṃ, gacchataṃ. Gacchati, gacchantesu. Bho gacchaṃ, bho gacchā, bhavanto gacchanto.</paragraph>
    <paragraph line="6">Gacchādīni aññāni ca taṃsadisānaṃ evaṃ ñeyyānīti <bold>yamakamahātheramataṃ</bold>. Kiñcāpettha tatiyekavacanaṭṭhānādīsu ‘‘gacchantena, gacchantā, gacchantasmā, gacchantamhā, gacchantasmiṃ, gacchantamhī’’ti imāni padāni nāgatāni, tathāpi tattha tattha payogadassanato gahetabbāni.</paragraph>
    <paragraph line="7">Tatra yamakamahātherena ālapanavacanaṭṭhāneyeva ‘‘gacchanto, mahanto, caranto’’tiādīnaṃ bahuvacanattaṃ kathitaṃ, paccattavacanaṭṭhāne <pageBreak edition="Myanmar" number="0.0223" /> ekavacanattaṃ. Kehici pana paccattavacanaṭṭhāne ekavacanabahuvacanattaṃ, ālapanavacanaṭṭhāne bahuvacanattaṃyeva kathitaṃ. ‘‘Gacchaṃ, mahaṃ, cara’’ntiādīnaṃ pana ālapanaṭṭhāne ekavacanattaṃ. Mayaṃ pana buddhavacane anekāsu cāṭṭhakathāsu ‘‘gacchanto, mahanto’’tiādīnaṃ bahuvacanappayogānaṃ ‘‘gacchaṃ, mahaṃ’’iccādīnañca sānusārālapanekavacanappayogānaṃ adassanato ‘‘gacchanto bhāradvājo. Sa gacchaṃ na nivattati. Mahanto lokasannivāso’’tiādīnaṃ pana paccattekavacanappayogānaññeva dassanato tādisāni rūpāni anijjhānakkhamāni viya maññāma. <bold>Niruttipiṭake</bold> paccattālapanaṭṭhāne ‘‘mahanto, bhavanto, caranto’’tiādīnaṃ bahuvacanattameva kathitaṃ, na ekavacanattaṃ. Tathā hi tattha ‘‘mahaṃ bhavaṃ caraṃ tiṭṭha’’nti gāthaṃ vatvā ‘‘mahaṃ tiṭṭhati, mahanto tiṭṭhantī’’ti ca, ‘‘bho mahā, bhavanto mahanto’’ti ca, ‘‘bhavaṃ tiṭṭhati, bhavanto tiṭṭhantī’’ti ca ādi vuttaṃ.</paragraph>
    <paragraph line="8">Ettha pana ‘‘bhavaṃ, bhavanto’’ti padāni yattha ‘‘honto hontā’’ti kriyatthaṃ na vadanti, tattha ‘‘bhavaṃ kaccāno. Mā bhavanto evaṃ avacutthā’’tiādīsu viya aññasmiṃ atthe patanato ekavacanabahuvacanāni bhavanti, tasmā ‘‘santo sappurisā loke’’ti ettha ‘‘santo’’ti padassa viya ‘‘arahanto sammāsambuddhā’’ti ettha ‘‘arahanto’’ti padassa viya ca ‘‘bhavanto’’ti padassa bahuvacanattaṃ nijjhānakkhamaṃ. ‘‘Mahanto, caranto, tiṭṭhanto’’tiādīnaṃ pana bahuvacanattaṃ na nijjhānakkhamaṃ viya amhe paṭibhāti. Na hi katthacipi ‘‘santo, arahanto, bhavanto’’ti padavajjitānaṃ ‘‘gacchanto, mahanto, caranto’’tiādīnaṃ anekapadasatānaṃ bahuvacanantatāpayoge passāma. Tathā hi –</paragraph>
    <gatha1 line="9">Bavhatte <pageBreak edition="Myanmar" number="0.0224" /> katthaci ṭhāne, ‘‘jāna’’miccādayo yathā;</gatha1>
    <gathalast line="10">Dissanti nevaṃ bavhatte, ‘‘gacchanto’’ itiādayo.</gathalast>
    <gatha1 line="11">Bavhatte katthaci ṭhāne, ‘‘santo’’ iccādayopi ca;</gatha1>
    <gathalast line="12">Dissanti nevaṃ bavhatte, ‘‘gacchanto’’ itiādayo.</gathalast>
    <gatha1 line="13">‘‘Arahanto’’ti bavhatte, ekanteneva dissati;</gatha1>
    <gathalast line="14">Nevaṃ dissanti bavhatte, ‘‘gacchanto’’ itiādayo.</gathalast>
    <gatha1 line="15">Anekasatapāṭhesu, ‘‘viharanto’’tiādīsu;</gatha1>
    <gathalast line="16">Ekassapi bahukatte, pavatti na tu dissati.</gathalast>
    <gatha1 line="17">Bahuvacananayena, ‘‘gacchanto’’ti padassa hi;</gatha1>
    <gathalast line="18">Gahaṇe sati bahavo, dosā dissanti saccato.</gathalast>
    <gatha1 line="19">Yathekamhi ghare daḍḍhe, daḍḍhā sāmīpikā gharā;</gatha1>
    <gathalast line="20">Tathā bavhattavācitte, ‘‘gacchanto’’ti padassa tu.</gathalast>
    <gatha1 line="21">‘‘Viharanto’’tiādīnaṃ, bavhattavācitā siyā;</gatha1>
    <gathalast line="22">Rūpanayo aniṭṭho ca, gahetabbo anekadhā.</gathalast>
    <paragraph line="23">Evaṃ santepi yasmā <bold>‘‘niruttipiṭakaṃ</bold> nāma pabhinnapaṭisambhidena mahākhīṇāsavena <bold>mahākaccāyanena</bold> kata’’nti loke pasiddhaṃ, tasmā idaṃ ṭhānaṃ punappunaṃ upaparikkhitabbaṃ. Kiñcāpettha there gāravena evaṃ vuttaṃ, tathāpi pāḷinayaṃ garuṃ katvā diṭṭhenekavacananayena adiṭṭho bahuvacananayo chaḍḍetabbo. Evaṃ sati niggahītantesu nayo sobhano bhavati. Ayaṃ pana amhākaṃ ruci –</paragraph>
    <gatha1 line="24">‘‘Bhavaṃ karaṃ arahaṃ saṃ, mahaṃ’’ iti padāni tu;</gatha1>
    <gathalast line="25">Visadisāni sambhonti, aññamaññanti lakkhaye.</gathalast>
    <gatha1 line="26">‘‘Gacchaṃ caraṃ dadaṃ tiṭṭhaṃ, cintayaṃ bhāvayaṃ vadaṃ;</gatha1>
    <gathalast line="27">Jānaṃ passa’’ntiādīni, sadisāni bhavanti hi.</gathalast>
    <gatha1 line="28">Tatra ‘‘jāna’’ntiādīni, katthaci parivattare;</gatha1>
    <gathalast line="29">Vibhattiliṅgavacana-vasenāti vibhāvaye.</gathalast>
    <paragraph line="30">Tatra <pageBreak edition="Myanmar" number="0.0225" /> tāva <bold>bhavanta</bold>saddassa nāmikapadamālā vuccati – <bold>bhavaṃ</bold>saddo hi ‘‘vaḍḍhanto, honto’’ti atthepi vadati. Tesaṃ vasena ayaṃ nāmikapadamālā.</paragraph>
    <paragraph line="31">Bhavaṃ, bhavanto, bhavantā. Bhavantaṃ, bhavante. Bhavantena, bhavantehi, bhavantebhi. Bhavantassa, bhavantānaṃ. Bhavantā, bhavantasmā, bhavantamhā, bhavantehi, bhavantebhi. Bhavantassa, bhavantānaṃ. Bhavante, bhavantasmiṃ, bhavantamhi, bhavantesu. He bhavanta, he bhavantā.</paragraph>
    <paragraph line="32">Tattha ‘‘bhavaṃ, bhavanto’’tiādīnaṃ ‘‘vaḍḍhantohonto’’tiādinā attho daṭṭhabbo. Tathā hi ‘‘suvijāno bhavaṃ hoti. Dhammakāmo bhavaṃ hoti. Rājā bhavanto nānāsampattīhi modati. Kuḷīradaho gaṅgāya ekābaddho, gaṅgāya pūraṇakāle gaṅgodakena pūrati, udake mandī bhavante dahato udakaṃ gaṅgāya otaratī’’ti payogā bhavanti, tasmā ayaṃ nāmikapadamālā sārato paccetabbā. Ettha <bold>bhavaṃ</bold>saddamattaṃ vajjetvā <bold>gacchamānacaramāna</bold>saddādīsu viya <bold>bhavanta</bold>sadde ‘‘bhavanto, bhavantā’’ti <bold>purisa</bold>nayopi labbhati, napuṃsakaliṅge vattabbe ‘‘bhavantaṃ, bhavantānī’’ti <bold>citta</bold>nayopi labbhati. Evaṃ vaḍḍhanabhavanatthavācakassa <bold>bhavanta</bold>saddassa nāmikapadamālā veditabbā.</paragraph>
    <paragraph line="33">Ayañca viseso ‘‘bhavanto’’ti padaṃ vaḍḍhanabhavanatthato aññatthe vattamānaṃ bahuvacanameva hoti, yathā ‘‘bhavanto āgacchantī’’ti. Vaḍḍhanabhavanatthesu vattamānaṃ ekavacanameva. Atrime payogā ‘‘anupubbena bhavanto viññutaṃ pāpuṇāti. Samaṇena nāma īdisesu kammesu abyāvaṭena bhavitabbaṃ, evaṃ bhavanto hi samaṇo susamaṇo assā’’ti. ‘‘Bhavaṃ’’ iti padaṃ pana ubhayatthāpi ekavacanameva, tasmā <pageBreak edition="Myanmar" number="0.0226" /> idāni ‘‘bhavaṃ ānando. Bhavanto āgacchanti, appasaddā bhavanto hontu, mā bhonto saddamakatthā’’ti evamādipayogadassanavasena vohāravisese pavattaṃ aññaṃ atthaṃ paṭicca aparāpi nāmikapadamālā vuccate –</paragraph>
    <paragraph line="34">Bhavaṃ, bhavanto, bhonto. Bhavantaṃ, bhavante. Bhavatā, bhotā, bhavantena, bhavantehi, bhavantebhi. Bhavato, bhoto, bhavantassa, bhavantānaṃ, bhavataṃ. Bhavatā, bhotā, bhavantehi, bhavantebhi. Bhavato, bhoto, bhavantassa, bhavantānaṃ, bhavataṃ. Bhavati, bhavante, bhavantasmiṃ, bhavantamhi, bhavantesu. Bho, bhavanto, bhonto iti.</paragraph>
    <paragraph line="35">Ettha pana ‘‘bho’’iccādīni tīṇi padāni yasmā vohāravisesapavattāni ālapanapadāni honti, tasmā ‘‘āvuso, bhante’’ti padāni viya <bold>bho</bold>saddādiupapadavantāni na bhavanti, ‘‘bho purisa, bhavanto brāhmaṇā, bhonto samaṇā, bho rāja’’iccādīsu hi <bold>purisa</bold>saddādayoyeva <bold>bho</bold>saddādi upapadavanto bhavanti. Idha ca ‘‘bhavaṃ ānando’’ti ettha <bold>bhavaṃ</bold>saddena samānatthāni ‘‘bho, bhavanto, bhonto’’ti padāni vuttāni, na pana ‘‘dhammakāmo bhavaṃ hotī’’ti ettha <bold>bhavaṃ</bold>saddena samānatthāni. Paṭhamasmiñhi naye vaḍḍhanatthavasena ‘‘bho bhavanta, bhavanto bhavantā, bhonto bhavantā’’ti <bold>bho</bold>saddādayo ālapanapadānaṃ upapadāni bhavanti, na dutiyasmiṃ naye. Āmeḍitavasena pana ‘‘bho bho, bhavanto bhavanto, bhonto bhonto’’ti padāni bhavanti yathā ‘‘bhante bhante’’ti.</paragraph>
    <paragraph line="36">Atridaṃ <bold>bhū</bold>dhātuvasena saṅkhepato pāḷinidassanaṃ – kasmā bhavaṃ vijjanamaraññanissito. Kathaṃ panāhaṃ bho taṃ bhavantaṃ gotamaṃ jānissāmi. Evaṃ bhoti kho ambaṭṭho māṇavo <pageBreak edition="Myanmar" number="0.0227" /> brāhmaṇassa pokkharasātissa paṭissutvā. Mā bhavanto evaṃ avacuttha. Imaṃ bhonto nisāmetha. Evaṃ bho purisa jānāhi, pāpadhammā asaññatā iccevamādi. Ettha ‘‘bhavaṃ’’iccādīni <bold>bhū</bold>dhātumayāni nāmapadānīti veditabbāni.</paragraph>
    <paragraph line="37">Apica tesu ‘‘bho, bhavanto, bhonto’’ti imāni nipātapadānipi hontīti vavatthapetabbaṃ. ‘‘Bho purisā’’tiādīsu tesaṃ nipātānipātabhāve vivādo na karaṇīyo. <bold>Kaccāyanasmiñhi</bold> ‘‘bho ge tū’’ti vuttaṃ. Aññattha pana ‘‘āmantanatthe nipāto’’tiādi vuttaṃ. Tathā hi <bold>niruttimañjūsāyaṃ</bold> vuttaṃ ‘‘bhotidaṃ āmantanatthe nipāto. So na kevalaṃ ekavacanameva hoti, atha kho bahuvacanampi hotīti ‘bho purisā’ti bahuvacanappayogopi gahito. ‘Bhavanto’ti padaṃ pana bahuvacanameva hotīti ‘purisā’ti puna vutta’’nti. Pāḷiyañhi aṭṭhakathāsu ca nipātabhūto <bold>bho</bold>saddo ekavacanabahuvacanavasena dvidhā dissati, itare pana bahuvacanavaseneva dissanti. Tesaṃ tu nipātapadatte rūpanipphādanakiccaṃ natthi. Tesu <bold>bho</bold>saddassa nipātapadattā āhaccabhāsite nijjīvālapane itthiliṅgavisayo ‘‘ummujja bho puthusile, pariplava bho puthusile’’ti payogopi dissati. Atrimā <bold>bho</bold>saddassa pavattiparidīpanī gāthāyo –</paragraph>
    <gatha1 line="38">‘‘Ito bho sugatiṃ gaccha, manussānaṃ sahabyataṃ’’;</gatha1>
    <gathalast line="39">Evamādīsu <bold>bho</bold>saddo, ekavacanako mato.</gathalast>
    <gatha1 line="40">‘‘Passatha bho imaṃ kula-putta’’miccevamādisu;</gatha1>
    <gathalast line="41">Bahuvacanako eso, <bold>bho</bold>saddoti vibhāvaye.</gathalast>
    <gatha1 line="42">Puggalālapane <pageBreak edition="Myanmar" number="0.0228" /> ceva, dhammassālapanepi ca;</gatha1>
    <gathalast line="43">Nijjīvālapane cāti, <bold>bho</bold>saddo tīsu dissati.</gathalast>
    <gatha1 line="44">Tatra dhammālapanamhi, ekavacova labbhati;</gatha1>
    <gathalast line="45">Itaresu siyā deka-vaco bahuvacopi ca.</gathalast>
    <gatha1 line="46">Nicchitabbaṃ guṇīpadaṃ, dhammassālapane dhuvaṃ;</gatha1>
    <gathalast line="47">‘‘Acchariyaṃ vata bho’’ti, idamettha nidassanaṃ.</gathalast>
    <gatha1 line="48">Icchitabbaṃ guṇīpadaṃ, puggalālapane pana;</gatha1>
    <gathalast line="49">‘‘Evaṃ bho purisa jānāhi’’, idamettha nidassanaṃ.</gathalast>
    <gatha1 line="50">Guṇīpadaṃ asantampi, puggalālapanamhi tu;</gatha1>
    <gathalast line="51">Ajjhāharitvā pāvade, atthaṃ ‘‘bho ehi’’ādisu.</gathalast>
    <gatha1 line="52">Ghaṭādīnaṃ ālapanaṃ, nijjīvālapanaṃ bhave;</gatha1>
    <gathalast line="53">Jīvaṃva lokiyā loke, ālapanti kadāci tu.</gathalast>
    <gatha1 line="54">Nijjīvālapanaṃ appaṃ, atthaviññāpane siyā;</gatha1>
    <gathalast line="55">‘‘Ummujja bho puthusile’’, iti pāḷi nidassanaṃ.</gathalast>
    <gatha1 line="56">Ettha liṅgavipallāsaṃ, keci icchanti paṇḍitā;</gatha1>
    <gathalast line="57">Tesaṃ matena bhotīti, liṅgaṃ vipariṇāmaye.</gathalast>
    <gatha1 line="58">Atha vā pana <bold>bho</bold>saddo, nipāto <bold>so</bold>padaṃ viya;</gatha1>
    <gathalast line="59">Tasmā virodhatā nāssa, tiliṅge vacanadvaye.</gathalast>
    <gatha1 line="60">Evaṃ santepi <bold>bho</bold>saddo, dviliṅgeyeva pāyato;</gatha1>
    <gathalast line="61">Yasmā diṭṭho tato viññū, dviliṅgeyeva taṃ vade.</gathalast>
    <gatha1 line="62">Itthiliṅgamhi sampatte, ‘‘bho’’ti iti payojaye;</gatha1>
    <gathalast line="63">Evaṃvidhaṃ payogañhi, suppayogaṃ budhābravuṃ.</gathalast>
    <gatha1 line="64">Yajjevaṃ <pageBreak edition="Myanmar" number="0.0229" /> duppayogaṃva, siyā tumhehi dassitaṃ;</gatha1>
    <gathalast line="65">‘‘Ummujja bho puthusile’’, iccāhaccapadanti ce.</gathalast>
    <gatha1 line="66">Duppayogaṃ na taṃ yasmā, vohārakusalena ve;</gatha1>
    <gathalast line="67">Jinena bhāsite dhamme, duppayogā na vijjare.</gathalast>
    <gatha1 line="68">Itthiliṅgassa visaye, <bold>bhoti</bold>saddappayojanaṃ;</gatha1>
    <gathalast line="69">Kavīnaṃ pemanīyanti, mayā evamudīritaṃ.</gathalast>
    <paragraph line="70">Evaṃ <bold>bhavanta</bold>saddassa nāmikapadamālā pāḷinayānurūpaṃ dvidhā vibhattā vaḍḍhanabhavanatthatadaññatthavasena.</paragraph>
    <paragraph line="71"><bold>Karonta</bold>saddassa pana –</paragraph>
    <paragraph line="72">Karaṃ, karonto, karontā. Karontaṃ, karonte. Karotā, karontena, karontehi, karontebhi. Karoto, karontassa, karontānaṃ, karotaṃ. Karotā, karontā, karontasmā, karontamhā, karontehi, karontebhi. Karoto, karontassa, karontānaṃ, karotaṃ. Karonte, karontasmiṃ, karontamhi, karontesu. Bho karonta, bhavanto karontāti rūpāni bhavanti.</paragraph>
    <paragraph line="73">‘‘Karoto na kariyati pāpa’’nti idamettha <bold>karoto</bold>saddassa atthitānidassanaṃ. Itthiliṅge vattabbe ‘‘karontī, karontiyo’’tiādinā yojetabbāni, napuṃsakaliṅge vattabbe ‘‘karontaṃ, karontānī’’tiādinā yojetabbāni.</paragraph>
    <paragraph line="74"><bold>Arahanta</bold>saddassa –</paragraph>
    <paragraph line="75">Arahaṃ, arahanto. Arahantaṃ, arahante. Arahatā, arahantena, arahantehi, arahantebhi. Arahato, arahantassa, arahantānaṃ, arahataṃ. Arahatā, arahantā, arahantasmā, arahantamhā, arahantehi, arahantebhi. Arahato, arahantassa, arahantānaṃ, arahataṃ. Arahante, arahantasmiṃ <pageBreak edition="Myanmar" number="0.0230" />, arahantamhi, arahantesu. Bho arahanta, bhavanto arahanto iti rūpāni bhavanti.</paragraph>
    <paragraph line="76">Ayaṃ guṇavācakassa <bold>arahanta</bold>saddassa nāmikapadamālā. ‘‘Arahā, arahanto, arahantā’’iti ca. Etañhi rūpaṃ <bold>samantapāsādikāyaṃ</bold> manussaviggahaṭṭhāne dissati. Uttarimanussadhammapāḷiyaṃ pana ‘‘mayañcamhā anarahanto’’ti padaṃ dissati. Arahantaṃ, arahante. Arahatā, sesaṃ vitthāretabbaṃ. Ayaṃ paṇṇattivācakassa <bold>arahanta</bold>saddassa nāmikapadamālā.</paragraph>
    <paragraph line="77">Tathā hi ‘‘arahaṃ sammāsambuddho. Arahaṃ sugato loke. Arahanto sammāsambuddhā’’tiādīsu <bold>arahaṃ</bold>saddādayo guṇavācakā. ‘‘Arahā ahosi. Ahañhi arahā loke. Eko arahā, ekasaṭṭhi arahanto loke ahesuṃ.</paragraph>
    <gatha1 line="78">Gāme vā yadi vāraññe, ninne vā yadi vā thale;</gatha1>
    <gathalast line="79">Yattha arahanto viharanti, taṃ bhūmirāmaṇeyyakaṃ.</gathalast>
    <paragraph line="80">Mayañcamhā anarahanto’’tiādīsu <bold>arahā</bold>saddādayo paṇṇattivācakāti daṭṭhabbā. Idha itthinapuṃsakaliṅgavasena visuṃ vattabbanayo appasiddho. Yadi evaṃ āsavakkhayaṃ pattā itthī kathaṃ vattabbā, āsavakkhayaṃ pattaṃ cittaṃ kathaṃ vattabbanti? Itthī tāva ‘‘yaṃ itthī arahaṃ assa sammāsambuddho’’ti vacanato ‘‘araha’’nti vattabbā guṇavasena, paṇṇattivasena pana ‘‘itthī arahā ahosī’’ti vattabbā. Cittaṃ pana guṇavaseneva ‘‘arahaṃ citta’’nti vattabbanti.</paragraph>
    <paragraph line="81"><bold>Santa</bold>saddassa <pageBreak edition="Myanmar" number="0.0231" /> –</paragraph>
    <paragraph line="82">Saṃ, santo, santo, santā. Saṃ, santaṃ, sante. Satā, santena, santehi, santebhi, sabbhi. Sato, santassa, santānaṃ, sataṃ, satānaṃ. Satā, santā, santasmā, santamhā, santehi, santebhi, sabbhi. Sato, santassa, santānaṃ, sataṃ, satānaṃ. Sati, sante, santasmiṃ, santamhi, santesu. Bho santa, bhavanto santoti rūpāni bhavanti.</paragraph>
    <paragraph line="83">Ettha pana ‘‘addhā hi tāta satanesa dhammo’’ti <bold>jayaddisajātaka</bold>pāḷidassanato ‘‘satāna’’nti vuttaṃ. Tattha hi <bold>satanesā</bold>ti satānaṃ esāti chedo, rassattaniggahītasaralopavasena ca rūpaniṭṭhānaṃ veditabbaṃ. Tathā hi tadaṭṭhakathāyaṃ ‘‘addhā ekaṃsena esa tāta satānaṃ paṇḍitānaṃ dhammo sabhāvo’’ti attho vutto. Ayaṃ ye loke ‘‘sappurisā’’ti ca ‘‘ariyā’’ti ca ‘‘paṇḍitā’’ti ca vuccanti, tesaṃ vācakassa <bold>santa</bold>saddassa nāmikapadamālā. Tappaṭisedhassa pana asaṃ, asanto, katthaci asantā iccapi. Tathā hi ‘‘asantā kira maṃ jammā, tāta tātāti bhāsare’’ti pāḷi dissati. ‘‘Asaṃ, asantaṃ, asante. Asatā’’tiādinā yojetabbā. Imasmiṃ atthe ‘‘santo, asanto’’timāni bahuvacanakāniyeva bhavanti, na katthacipi ekavacanakāni. Kasmā? Paṇṇattivācakattā. Aññatra pana ‘‘santo, danto’’tiādīsu ekavacanāniyeva ṭhapetvā vijjamānatthavācaka<bold>santo</bold>saddaṃ, kasmā? Apaṇṇattivācakattāti daṭṭhabbaṃ.</paragraph>
    <paragraph line="84">Idāni paṇṇattivācakānaṃ tesaṃ kānici payogāni kathayāma –</paragraph>
    <paragraph line="85">Sameti <pageBreak edition="Myanmar" number="0.0232" /> asatā asaṃ. Yaṃ yañhi rāja bhajati, santaṃ vā yadi vā asaṃ. Na sā sabhā yattha na santi santo. Asanto nirayaṃ yanti, santo saggaparāyaṇā. Asante nopaseveyya, sante seveyya paṇḍito. Sabbhireva samāsetha. Sataṃ dhammo iccevamādīni bhavanti.</paragraph>
    <paragraph line="86">Yo panamhehi padamālāyaṃ ‘‘sabbhī’’ti ayaṃ saddo tatiyāpañcamībahuvacanavasena yojito, so ca kho <bold>santa</bold>iti <bold>a</bold>kārantapakativasena, aññattha pana ‘‘sabbhī’’ti <bold>i</bold>kārantapakativasena yojetabbo. Tathā hi <bold>sabbhī</bold>ti sappuriso nibbānañca, sundarādhivacanaṃ vā etaṃ sabbhīti. Sabbo cāyamattho sāṭṭhakathāya ‘‘bahumpetaṃ asabbhi jātavedā’’ti imāya pāḷiyā ‘‘santo have sabbhi pavedayantī’’ti imāya ca dīpetabbo.</paragraph>
    <gatha1 line="87">Ālapane ca paccatte, tatiyāpañcamīsu ca;</gatha1>
    <gathalast line="88">Samāsamhi ca yojeyya, <bold>sabbhi</bold>saddaṃ sumedhaso.</gathalast>
    <paragraph line="89">Atrāyaṃ yojanā – bho sabbhi tiṭṭha, sabbhi tiṭṭhati, sabbhi saha gacchati, sabbhi apehi, asabbhirūpo puriso. Yasmā panāyaṃ sāsanānukūlā, tasmā imissā tadanukūlattaṃ dassetuṃ idha sāsanato payoge dassessāma atakkāvacare vicitte sugatapāḷinaye sotūnaṃ visāradamatipaṭilābhatthaṃ. Taṃ yathā? Bahumpetaṃ asabbhi jātaveda, yaṃ taṃ vāladhinā’bhipūjayāma. Sabbhi kubbetha santhavaṃ. Yaṃ sālavanasmiṃ senako, pāpakammamakari asabbhirūpaṃ. Ābādhoyaṃ asabbhirūpo. Asammodako thaddho asabbhirūpo’’ti <pageBreak edition="Myanmar" number="0.0233" />. Tattha ālapanavacane diṭṭheyeva paccattavacanaṃ pāḷiyaṃ sarūpato anāgatampi diṭṭhameva hoti. Tathā karaṇavacane diṭṭheyeva nissakkavacanampi diṭṭhameva hoti. Samāse saddarūpe diṭṭheyeva byāse saddarūpaṃ yathāsambhavaṃ diṭṭhameva hoti ṭhapetvā ‘‘hetusatthāradassana’’ntiādīni. Tattha ca nibbānavācako ce, <bold>sabbhi</bold>saddo itthiliṅgo <bold>santivisuddhi nibbuti</bold>saddā viya, so ca <bold>yamakamahāthera</bold>mate <bold>ratti</bold>nayena yojetabbo. Sabbesamikārantitthiliṅgānaṃ sādhāraṇo hi so nayo. Sundaratthavācako ce, <bold>aggi ratti aṭṭhi</bold>nayehi yojetabbo vāccaliṅgattā. ‘‘Sabbhidhammabhūtaṃ nibbāna’’nti ettha hi sundaradhammabhūtaṃ nibbānanti attho. Evaṃ pāḷinayavasena ālapanādīsu pañcasu ṭhānesu <bold>sabbhi</bold>saddassa pavattiṃ ñatvā puna aṭṭhakathānayavasenapi tappavatti veditabbā. Kathaṃ? Yasmā sagāthāvaggassa <bold>aṭṭhakathāyaṃ</bold> ‘‘santo ‘sabbhīhi saddhiṃ sataṃ dhammo na jaraṃ upetī’ti pavedayantī’’ti imasmiṃ padese ‘‘sabbhīhī’’ti <bold>hi</bold>vacanavasena saddaracanāviseso aṭṭhakathācariyehi dassito, tasmā <bold>sabbhi</bold>saddo sabbesupi vibhattivacanesu yojetabbo. Atridaṃ vadāma –</paragraph>
    <gatha1 line="90">Garū ‘‘sabbhīhi saddhi’’nti, atthaṃ bhāsiṃsu pāḷiyā;</gatha1>
    <gathalast line="91">Yato tato <bold>sabbhi</bold>saddaṃ, dhīro sabbattha yojaye.</gathalast>
    <gatha1 line="92">‘‘Asabbhirūpo’’itipi, samāsavisaye sutaṃ;</gatha1>
    <gathalast line="93">Yasmā tasmā <bold>sabbhi</bold>saddaṃ, viññū sabbadhi yojaye.</gathalast>
    <paragraph line="94">‘‘Ovadeyyānusāseyya <pageBreak edition="Myanmar" number="0.0234" />, asabbhā ca nivāraye’’ti ettha pana ‘‘asabbhā’’tipadaṃ vicitravuttīsu taddhitapaccayesu <bold>ṇya</bold>paccayavasena nipphattimupāgatanti veditabbaṃ. Kathaṃ? Yebhuyyena asabbhīsu bhavaṃ asabbhaṃ. Kiṃ taṃ? Akusalaṃ, tato asabbhā akusaladhammā nivāraye ca, kusaladhamme patiṭṭhapeyyāti attho. ‘‘Amhe asabbhāhi vācāhi vikkosamānā tibbāhi sattīhi hanissantī’’ti ettha tu asabbhīnaṃ etāti asabbhā, na vā sabbhīnaṃ etātipi asabbhāti nibbacanaṃ, <bold>ṇya</bold>paccayavasena ca padasiddhi veditabbā. Yā ca panettha amhehi santasaddassa ‘‘saṃ, santo. Saṃ, santaṃ, sante’’tiādinā padamālā dassitā, tattha ‘‘sameti asatā asa’’nti pāḷiyaṃ ‘‘asa’’nti pade diṭṭheyeva ‘‘sa’’nti padaṃ pāḷiyaṃ anāgatampi diṭṭhameva hoti yugaḷabhāvena vijjamānatārahattā. Evaṃ diṭṭhena adiṭṭhassa gahaṇaṃ veditabbaṃ. Atha vā ‘‘asa’’nti ettha na saṃ asanti samāsaviggahavasenādhigantabbattā ‘‘sa’’miti padaṃ diṭṭhameva hoti. Evamaññatrāpi nayo. Tatra <bold>sa</bold>nti sappuriso. <bold>Asa</bold>nti asappuriso. Itthiliṅgevattabbe ‘‘asatī, asā’’ti rūpāni bhavanti. ‘‘Asatī, asatī, asatiyo, asā. Asatiṃ, asatī, asatiyo. Asāya, asatiyā, asatīhi, asatībhi. Asatiyā, asatīna’’nti vakkhamāna <bold>itthi</bold>nayena nāmikapadamālā yojetabbā.</paragraph>
    <paragraph line="95">Ettha pana ‘‘asā lokitthiyo nāma, velā tāsaṃ na vijjati. Mā ca vasaṃ asatīnaṃ nigacche’’tiādīni dassetabbāni. <bold>Asā</bold>ti cettha <bold>asatī</bold>ti ca samānatthā, asantajātikāti hi tesaṃ attho. Yasmā pana <bold>jātakaṭṭhakathāyaṃ ‘‘asā</bold>ti asatiyo lāmikā, atha vā sātaṃ vuccati sukhaṃ, taṃ tāsu natthi, attani paṭibaddhacittānaṃ asātameva dentītipi asā <pageBreak edition="Myanmar" number="0.0235" />, dukkhā, dukkhavatthubhūtāti attho’’ti atthaṃ saṃvaṇṇesuṃ, tasmā sātaṃ natthi etissanti <bold>asā</bold>ti atthe ‘‘asā’’ti padassa yathā ritto assādo etthāti <bold>rittassa</bold>ntipadassa luttuttarakkharassa ‘‘rittassaṃ, rittassāni. Rittassa’’nti <bold>citta</bold>nayena nāmikapadamālā yojetabbā, tathā ‘‘asā, asā, asāyo. Asaṃ, asā, asāyo. Asāyā’’ti <bold>kaññā</bold>nayena yojetabbā.</paragraph>
    <paragraph line="96">Ettha ca yo amhehi ‘‘santo’’iti saddo dassito. So katthaci ekavacanabahuvacanabhāvena <bold>saṃvijjamāna</bold>saddassatthampi vadati, tassa vasena ayaṃ nāmikapadamālā –</paragraph>
    <paragraph line="97">Santo, santo, santā. Santaṃ, sante. Satā, santena, santehi, santebhi. Sato, santassa, sataṃ, santānaṃ. Satā, santā, santasmā, santamhā, santehi, santebhi. Sato, santassa, sataṃ, santānaṃ. Sati, sante, santasmiṃ, santamhi, santesu. Bho santa, bhavanto santo, bhavanto santā.</paragraph>
    <paragraph line="98">Ettha pana ‘‘ayaṃ kho bhikkhave aṭṭhamo bhaddo assājānīyo santo saṃvijjamāno lokasmiṃ. Cattārome bhikkhave puggalā santo saṃvijjamānā lokasmiṃ. Asatā tucchā musā abhūtena abbhācikkhanti. Bhave kho sati jāti hoti’’iccevamādīni payogāni bhavanti. ‘‘Saṅkhāresu kho sati viññāṇaṃ hotī’’tiādīsu pana <bold>sati</bold>saddo vacanavipallāsavasena ṭhitoti gahetabbo.</paragraph>
    <paragraph line="99">Tatra ekavacanabahuvacanavasena dvidhā ṭhitesu <bold>santo</bold>saddesu bahuvacana<bold>santo</bold>saddaṃ ṭhapetvā sesā <bold>samāna</bold>saddassatthampi vadanti, tasmā <bold>‘‘santo</bold>ti samāno, <bold>santā</bold>ti samānā’’tiādinā <pageBreak edition="Myanmar" number="0.0236" /> attho kathetabbo. <bold>Samāno</bold>ti imassa ca ‘‘honto’’ti attho ‘‘pahu samāno vipulatthacintī, kiṃ kāraṇā me na karosi dukkha’’ntiādīsu viya. Payogāni pana –</paragraph>
    <gatha1 line="100">‘‘Yo mātaraṃ pitaraṃ vā, jiṇṇakaṃ gatayobbanaṃ;</gatha1>
    <gathalast line="101">Pahu santo na bharati, taṃ parābhavato mukhaṃ.</gathalast>
    <gatha1 line="102">Idheva tiṭṭhamānassa, devabhūtassa me sato;</gatha1>
    <gathalast line="103">Punarāyu ca me laddho, evaṃ jānāhi mārisā’’ti</gathalast>
    <unindented line="104">Evamādīni bhavanti.</unindented>
    <paragraph line="105">Apica <bold>santo</bold>saddo yasmā ‘‘kilanto’’ti ca ‘‘upasanto’’ti ca ‘‘niruddho’’ti ca atthaṃ vadati, tasmā tesaṃ vasena <bold>santa</bold>saddassa ‘‘santo, santā. Santaṃ, sante. Santenā’’ti <bold>purisa</bold>nayena nāmikapadamālā veditabbā. Ettha ca ‘‘santo tasito. Dīghaṃ santassa yojanaṃ. Santo danto niyato brahmacārī. Santo niruddho atthaṅgato abbhatthaṅgato’’tiādīni payogāni. Napuṃsakaliṅge vattabbe ‘‘santaṃ, santānī’’ti <bold>citta</bold>nayena nāmikapadamālā. Sā ca ‘‘saṃvijjamānaṃ samānaṃ kilantaṃ upasantaṃ niruddha’’miti atthadīpakāpadavatīti veditabbā. Atha vā ‘‘upādāne kho sati bhavo hotī’’tiādīsu napuṃsakappayogadassanato <bold>santa</bold>saddassa <bold>saṃvijjamāna</bold>saddatthavācakatte tatiyāpañcamīcatutthīchaṭṭhīsattamīṭhāne ‘‘satā, sato, sataṃ, satī’’ti padāni adhikāni vattabbāni, sesāni <bold>citta</bold>nayena ñeyyāni. Itthiliṅge pana vattabbe ‘‘santā, santā, santāyo. Santaṃ, santā, santāyo. Santāyā’’ti <bold>kaññā</bold>nayena ca, santī, santī, santiyo <pageBreak edition="Myanmar" number="0.0237" />. Santiṃ, santī, santiyo. Santiyā’’ti <bold>itthi</bold>nayena ca nāmikapadamālā yojetabbā. Etāsu paṭhamā ‘‘saṃvijjamānā kilantā upasantā niruddhā’’ti atthadīpakāpadavatī, ettha payogā suviññeyyāva. Dutiyā pana ‘‘saṃvijjamānā samānā’’ti atthadīpakāpadavatī. Tathā hi ‘‘santī āpatti āvikātabbā’’ti ettha saṃvijjamānā ‘‘santī’’ti vuccati.</paragraph>
    <gatha1 line="106">‘‘Yāya mātu bhato poso,</gatha1>
    <gatha2 line="107">Imaṃ lokaṃ avekkhati;</gatha2>
    <gatha3 line="108">Tampi pāṇadadiṃ santiṃ,</gatha3>
    <gathalast line="109">Hanti kuddho puthujjano’’ti</gathalast>
    <unindented line="110">Ettha pana samānā ‘‘santī’’ti vuccati. Aparāpi itthiliṅge vattabbe padamālā veditabbā. <bold>Santī</bold>saddassa hi <bold>saṃvijjamāna</bold>saddatthavācakatte ‘‘jātiyā kho sati jarāmaraṇaṃ hotī’’tiādinā itthiliṅgappayogadassanato sattamīṭhāne ‘‘sati, satiyā, satiyaṃ, santiyā, santiyaṃ, santīsū’’ti rūpāni vattabbāni. Sesāni <bold>itthi</bold>nayena ñeyyāni. Ayaṃ tatiyā, ettha ca ‘‘asantiyā āpattiyā tuṇhī bhavitabba’’nti pāḷi ‘‘santiyā’’iccādīnaṃ atthibhāve nidassanaṃ. Aparo nayo – <bold>satī</bold>saddassa ‘‘samānā’’ti imasmiṃ atthe ‘‘yā tvaṃ vasasi jiṇṇassa, evaṃ dahariyā satī’’ti ca ‘‘ye taṃ jiṇṇassa pādaṃsu, evaṃ dahariyaṃ sati’’nti ca pāḷidassanato ‘‘satī, satī, satiyo. Satiṃ, satī, satiyo. Satiyā’’tiādīnipi rūpāni yojetabbāni, saṃyoge <bold>na</bold>kāralopavasena vā.</unindented>
    <paragraph line="111">Idāni ‘‘santo, santā’’ti padadvayassa payoganicchayaṃ kathayāma payogesu sotūnaṃ asammūḷhabhāvāya. Tathā hi ‘‘sappurisā’’ti vā ‘‘paṇḍitā’’ti vā bahuvacanavasena atthaṃ <pageBreak edition="Myanmar" number="0.0238" /> vattukāmena ‘‘santo danto’’ti evaṃ vuttaekavacanasadisaṃ ‘‘santo’’ti bahuvacanaṃ vattabbaṃ. ‘‘Saṃvijjamāno’’ti ekavacanavasena atthaṃ vattukāmena ‘‘santo’’ti ekavacanaṃ vattabbaṃ. ‘‘Saṃvijjamānā’’ti bahuvacanavasena atthaṃ vattukāmena ‘‘santo sappurisā’’ti, ‘‘santo saṃvijjamānā’’ti ca evaṃ vuttabahuvacanasadisaṃ ‘‘santo’’ti vā ‘‘santā’’ti vā bahuvacanaṃ vattabbaṃ, ‘‘kilanto’’ti vā ‘‘samāno’’ti vā ‘‘upasanto’’ti vā ‘‘niruddho’’ti vā ekavacanavasena atthaṃ vattukāmena ‘‘santo sappurisā’’ti evaṃ vuttabahuvacanasadisaṃ ‘‘santo’’ti ekavacanaṃ vattabbaṃ. Teyevatthe bahuvacanavasena vattukāmena pana ‘‘santā sūnehi pādehi, ko ne hatthe gahessatī’’ti ettha viya ‘‘santā’’ti bahuvacanaṃ vattabbaṃ. Ayaṃ nīti sādhukaṃ manasi kātabbā. Idañhi mandabuddhīnaṃ sammohaṭṭhānaṃ. Ayampi panettha saṅgaho veditabbo –</paragraph>
    <gatha1 line="112">‘‘Tiliṅgatthe ca ekatthe, bavhatthepi ca dissati;</gatha1>
    <gathalast line="113">Sattamyanto <bold>sati</bold>saddo, vipallāse bahumhi so’’ti.</gathalast>
    <paragraph line="114">Idāni <bold>mahanta</bold>saddassa nāmikapadamālā vuccate –</paragraph>
    <paragraph line="115">Mahaṃ, mahā, mahanto, mahantā. Mahantaṃ, mahante. Mahatā, mahantena, mahantehi, mahantebhi. Mahato, mahantassa, mahantānaṃ, mahataṃ. Mahatā, mahantā, mahantasmā, mahantamhā, mahantehi, mahantebhi. Mahato, mahantassa, mahantānaṃ, mahataṃ. Mahati, mahante, mahantasmiṃ, mahantamhi, mahantesu. Bho maha, bho mahā, bhavanto mahantoti ayamamhākaṃ ruci.</paragraph>
    <paragraph line="116">Ettha ‘‘mahanto, mahantā. Mahantaṃ, mahante. Mahantenā’’ti <bold>purisa</bold>nayopi labbhati, tasmā ‘‘bho mahanta, bhavanto mahantā’’ti ālapanapadāni yojetabbāni. Napuṃsakaliṅge vattabbe <pageBreak edition="Myanmar" number="0.0239" /> ‘‘mahantaṃ, mahantānī’’ti <bold>citta</bold>nayopi labbhati. Itthiliṅge vattabbe ‘‘mahatī, mahatī, mahatiyo. Mahatiṃ, mahatī, mahatiyo. Mahatiyā, mahatīhi mahatībhī’’ti <bold>itthi</bold>nayopi labbhati. ‘‘Mahatiyā ca yakkhasenāyā’’tiādīnettha nidassanapadāni. Aparopi ‘‘mahantā, mahantā, mahantāyo. Mahanta’’nti <bold>kaññā</bold>nayopi labbhati, ‘‘mahantā nidhikumbhiyo’’tiādīnettha nidassanapadāni. <bold>Kaccāyane</bold> pana ‘‘mahantī’’iti padaṃ diṭṭhaṃ. Taṃ ‘‘guṇavantī, kulavantī’’iccādīni viya pāḷiyaṃ appasiddhattā vīmaṃsitabbaṃ.</paragraph>
    <paragraph line="117">Nanu bho yasmā sāsanepi ‘‘gacchantī, carantī’’tiādīni ca ‘‘iddhimantī’’ti ca padaṃ dissati, tasmā ‘‘mahantī, guṇavantī’’tiādīnipi bhavitabbanti? Na bhavitabbaṃ tathārūpassa nayassa vasena aggahetabbattā, ‘‘mahatī, guṇavatī’’iccādinayasseva dassanato ca. Tathā hi pāḷiyaṃ aṭṭhakathāsu ca ‘‘seyyathāpi nāma mahatī naṅgalasīsā, itthī siyā rūpavatī, sā ca sīlavatī siyā. Satimatī cakkhumatī. Iddhimatī pattimatī’’ti ca ‘‘mahatiṃ senaṃ disvā mahosadhasenā mandā, ayaṃ ativiya mahatī senā dissatī’’ti ca ādīni payogāni dissanti, na ‘‘mahantī, rūpavantī’’iccādīni.</paragraph>
    <paragraph line="118">Keci pana <bold>‘‘mahā</bold>iti saddo byāse na labbhati, samāseyeva labbhati ‘mahāpuriso’ti ettha viyā’’ti vadanti, taṃ na gahetabbaṃ. ‘‘Mahā te upāsaka pariccāgo. Mahā vatāyaṃ bhante bhūmicālo. Ghoso ca vipulo mahā. Bārāṇasirajjaṃ nāma mahā. Senā sādissate mahā’’ti payogadassanato. Evaṃ byāsepi labbhatīti <pageBreak edition="Myanmar" number="0.0240" /> veditabbaṃ, tasmā ‘‘mahaṃ, mahā, mahanto, mahantā. Bho mahanta, bhavanto mahantā’’ti pulliṅge, ‘‘mahantaṃ, mahā, mahantāni. Bho mahanta, bhavanto mahantānī’’ti napuṃsakaliṅge, ‘‘mahantā, mahā, mahantā, mahantāyo. Bhoti mahante, bhotiyo mahantā, mahantāyo’’ti itthiliṅge sabbaṃ sampuṇṇaṃ yojetabbaṃ. Samāse pana ‘‘mahāsatto mahāupāsako mahāupāsikā mahabbalo mahāvanaṃ mahaggataṃ mahapphalaṃ mahabbhaya’’ntiādīni rūpāni bhavanti, taddhite ‘‘mahattano mahattaṃ mahantattaṃ mahantatā’’ti rūpāni bhavanti. <bold>Gacchanta</bold>saddassa pana ‘‘gacchanto gacchantā’’ti rūpāni vatvā sesāni <bold>mahanta</bold>sadde vuttanayena vitthāretvā nāmikapadamālā veditabbā. Tathā ‘‘gacchanto, gacchantā’’ti <bold>purisa</bold>nayo ca ‘‘gacchantaṃ, gacchantānī’’ti <bold>citta</bold>nayo ca ‘‘gacchantī, gacchantī, gacchantiyo’’ti <bold>itthi</bold>nayo ca gahetabbo. Evaṃ liṅgattayavasena ‘‘caraṃ caranto carantaṃ carantī, dadaṃ dadanto dadantaṃ dadantī’’tiādīnaṃ anekapadasahassānaṃ nāmikapadamālā vitthāretabbā.</paragraph>
    <paragraph line="119">Ye panācariyā ‘‘gacchanto’’tiādīnaṃ paccattālapanabahuvacanattañca ‘‘gacchaṃ’’iccādīnaṃ ālapanekavacanattañca icchanti, te samamhehi payogo sāsane na diṭṭho nayavasenāgahetabbattā. Tasmā tāni ettha na vadāma. Ayaṃ pana viseso diṭṭho. Seyyathidaṃ?</paragraph>
    <gatha1 line="120">‘‘Gacchaṃ vidhama’’miccādi-padāni munisāsane;</gatha1>
    <gathalast line="121">Katthacākhyātikā honti, katthaci pana nāmikā.</gathalast>
    <gatha1 line="122">‘‘Tassāhaṃ santike gacchaṃ,</gatha1>
    <gatha2 line="123">So me satthā bhavissati;</gatha2>
    <gatha3 line="124">Vidhamaṃ deva te raṭṭhaṃ,</gatha3>
    <gathalast line="125">Putto vessantaro tava.</gathalast>
    <gatha1 line="126">Adhammaṃ <pageBreak edition="Myanmar" number="0.0241" /> sārathi kayirā, mañce tvaṃ nikkhanaṃ vane’’;</gatha1>
    <gathalast line="127">Iccevamādayo ñeyyā, payogā ettha dhīmatā.</gathalast>
    <gatha1 line="128">‘‘Gacchissāmi vidhamī’’ti-ādinā jinasāsane;</gatha1>
    <gathalast line="129">Nānākālapurisānaṃ, vasenatthaṃ vade vidū.</gathalast>
    <gatha1 line="130">Nāmatte pana ‘‘gacchanto, vidhamanto’’tiādinā;</gatha1>
    <gathalast line="131">‘‘Gaccha’’miccevamādīna-matthamatthavidū vade.</gathalast>
    <paragraph line="132">Idāni samagatikattepi ‘‘jānaṃ, passa’’ntiādīnaṃ liṅgavibhattivacanantaravasena yo viseso dissati, taṃ vadāma. Tathā hi ‘‘sā jānaṃyeva āha na jānāmīti, passaṃyeva āha na passāmī’’ti evamādīsu <bold>jānaṃ passaṃ</bold> saddānaṃ ‘‘jānantī passantī’’ti liṅgantaravasena parivattanaṃ bhavatīti daṭṭhabbaṃ. Iminā ‘‘gacchaṃ’’iti saddassapi yathāpayogaṃ ‘‘gacchantī’’ti itthiyā kathanattho labbhati tehi samānagatikattā, na ‘‘gacchanto’’ti saddassa ‘‘gacchantī’’ti itthiyā kathanattho labbhati tehi asamānagatikattāti kāraṇaṃ dassitaṃ hoti. ‘‘Api nu tumhe āyasmanto ekantasukhaṃ lokaṃ jānaṃ passaṃ viharathā’’ti ettha ‘‘jānantā passantā’’ti vacanantaravasena parivattanaṃ bhavatīti daṭṭhabbaṃ. Iminā pana ‘‘gacchaṃ’’iti saddassapi yathāpayogaṃ ‘‘gacchantā’’ti bahuvacanattho labbhati tehi samānagatikattā, na ‘‘gacchante’’ti saddassa ‘‘gacchantā’’ti bahuvacanattho labbhati tehi asamānagatikattāti kāraṇaṃ dassitaṃ hoti. Esa nayo uttaratrāpi. ‘‘Bharanti mātāpitaro, pubbe katamanussara’’nti ettha <bold>anussaraṃ</bold>saddassa ‘‘anussarantā’’ti vacanantaravasena parivattanaṃ bhavati. ‘‘Saddhammo garukātabbo, saraṃ buddhāna sāsana’’nti ettha <bold>saraṃ</bold>saddassa sarantenāti vibhattantaravasena parivattanaṃ bhavati. ‘‘Phusaṃ bhūtāni saṇṭhānaṃ, manasā gaṇhato <pageBreak edition="Myanmar" number="0.0242" /> yathā’’ti ettha <bold>phusaṃ</bold>saddassapi ‘‘phusantassā’’ti vibhattantaravasena parivattanaṃ bhavati. Tathā ‘‘yācaṃ adadamappiyo’’ti etthāpi <bold>yācaṃ</bold>saddassa ‘‘yācantassā’’ti vibhattantaravasena parivattanaṃ bhavati. <bold>Yāca</bold>nti vā yācitabbaṃ dhanaṃ, iminā nayena nānappakārato parivattanaṃ veditabbaṃ. Iti ‘‘bhavaṃkara’’ntiādīnaṃ visadisapadamālā ca ‘‘gacchaṃ, cara’’ntiādīnaṃ sadisapadamālā ca ‘‘jānaṃ, passa’’ntiādīnaṃ liṅgavibhattivacanantaravasena katthaci parivattananti ayaṃ tividhopi ākāro ākhyātikapadatthavibhāvanāya saddhiṃ kathito pāvacanavare sotūnaṃ saddesvatthesu ca visāradabuddhipaṭilābhatthaṃ. Sabbametañhi sandhāya imā gāthā vuttā –</paragraph>
    <gatha1 line="133">‘‘Bhavaṃ karaṃ arahaṃ saṃ, mahaṃ’’iti padāni tu;</gatha1>
    <gathalast line="134">Visadisāni sambhonti, aññamaññanti lakkhaye.</gathalast>
    <gatha1 line="135">‘‘Gacchaṃ caraṃ dadaṃ tiṭṭhaṃ, cintayaṃ bhāvayaṃ vadaṃ;</gatha1>
    <gathalast line="136">Jānaṃ passa’’ntiādīni, samānāni bhavanti hi.</gathalast>
    <gatha1 line="137">Tatra ‘‘jāna’’ntiādīnaṃ, katthaci parivattanaṃ;</gatha1>
    <gathalast line="138">Liṅgavibhattivacana-ntarato pana dissatīti.</gathalast>
    <paragraph line="139">Apica ayaṃ sabbesampi niggahītantapulliṅgānaṃ pakati, yadidaṃ dvīsu liṅgesu chasu vibhattīsu terasasu vacanesu aññataraliṅgavibhattivacanavasena parivattanaṃ. Ayampi panettha nīti veditabbā.</paragraph>
    <gatha1 line="140">‘‘Gacchaṃ cara’’ntiādīni, vippakatavaco siyuṃ;</gatha1>
    <gathalast line="141">‘‘Gacchamāno caramāno’’, iccādīni padāni ca.</gathalast>
    <gatha1 line="142">‘‘Mahaṃ bhava’’nti etāni, vippakatavacopi ca;</gatha1>
    <gathalast line="143">Avippakatavaco ca, siyuṃ atthānurūpato.</gathalast>
    <gatha1 line="144">‘‘Arahaṃ <pageBreak edition="Myanmar" number="0.0243" /> sa’’nti etāni, vinimuttāni sabbathā;</gatha1>
    <gathalast line="145">Ākāraṃ tividhampetaṃ, kare citte sumedhasoti.</gathalast>
    <paragraph line="146">Savinicchayoyaṃ niggahītantapulliṅgānaṃ pakatirūpassa nāmikapadamālāvibhāgo.</paragraph>
    <paragraph line="147"><bold>Ā</bold>kārantatāpakatikaṃ niggahītantapulliṅgaṃ niṭṭhitaṃ.</paragraph>
    <paragraph line="148">Idāni <bold>dhanabhūti</bold>iccetassa pakatirūpassa aññesañca taṃsadisānaṃ nāmikapadamālāvibhāgaṃ vakkhāmi pubbācariyamataṃ purecaraṃ katvā.</paragraph>
    <paragraph line="149">Aggi, aggī, aggayo. Aggiṃ, aggī, aggayo. Agginā, aggīhi, aggībhi. Aggissa, aggino, aggīnaṃ. Agginā, aggīhi, aggībhi. Aggissa, aggino, aggīnaṃ. Aggismiṃ, aggimhi, aggīsu. Bho aggi, bho aggī, bhavanto aggayo. <bold>Yamakamahāthera</bold>mataṃ.</paragraph>
    <paragraph line="150">Ettha kiñcāpi nissakkavacanaṭṭhāne ‘‘aggismā, aggimhā’’ti imāni nāgatāni, tathāpi tattha tattha taṃsadisappayogadassanato gahetabbāni. ‘‘Agginā, aggismā, aggimhā’’ti kamo ca veditabbo.</paragraph>
    <paragraph line="151">Dhanabhūti, dhanabhūtī, dhanabhūtayo. Dhanabhūtiṃ, dhanabhūtī, dhanabhūtayo. Dhanabhūtinā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṃ. Dhanabhūtinā, dhanabhūtismā, dhanabhūtimhā, dhanabhūtīhi, dhanabhūtībhi. Dhanabhūtissa, dhanabhūtino, dhanabhūtīnaṃ. Dhanabhūtismiṃ, dhanabhūtimhi, dhanabhūtīsu. Bho dhanabhūti, bho dhanabhūtī, bhavanto dhanabhūtayo.</paragraph>
    <gatha1 line="152">Siribhūti sotthibhūti, suvatthibhūti aggini;</gatha1>
    <gathalast line="153">Gini joti dadhi pāṇi, isi sandhi muni maṇi.</gathalast>
    <gatha1 line="154">Byādhi <pageBreak edition="Myanmar" number="0.0244" /> gaṇṭhi ravi muṭṭhi, kavi giri kapi nidhi;</gatha1>
    <gathalast line="155">Kucchi vatthi vidhi sāli, vīhi rāsi ahi masi.</gathalast>
    <gatha1 line="156">Sāti kesi kimi bondi, bodhi dīpi pati hari;</gatha1>
    <gathalast line="157">Ari dhani timi kali, sārathyudadhi añjali,</gathalast>
    <gatha1 line="158">Adhipati narapati, asi ñāti nirūpadhi;</gatha1>
    <gathalast line="159">Samādhi jaladhiccādī, <bold>dhanabhūti</bold>samā matā.</gathalast>
    <paragraph line="160">Atha vā etesu <bold>adhipati</bold>saddassa ‘‘adhipatiyā sattā’’ti pāḷidassanato ‘‘adhipatiyā’’ti sattamīrūpampi icchitabbaṃ. Apica ‘‘asāre sāramatino’’ti pāḷiyaṃ <bold>i</bold>kārantasamāsapadato <bold>yo</bold>vacanassa <bold>no</bold>ādesadassanato kvaci <bold>adhipati</bold>iccādīnaṃ <bold>i</bold>kārantasamāsapadānaṃ ‘‘adhipatino’’tiādināpi paccattopayogarūpāni icchitabbāni <bold>ī</bold>kārantānaṃ daṇḍīsaddādīnaṃ ‘‘daṇḍino’’tiādīni paccattopayogasampadānasāmivacanarūpāni viya. <bold>Gahapatijānipati</bold>saddādīnaṃ pana samāsapadānampi evarūpāni paccattopayogarūpāni na icchitabbāni ‘‘gahapatayo jānipatayo’’tiādinā nayena yathāpāvacanaṃ gahetabbarūpattā. <bold>Isi muni</bold>saddānaṃ panālapanaṭṭhāne ‘‘ise, muse’’ti rūpantarampi gahetabbaṃ ‘‘putto uppajjataṃ ise. Paṭiggaṇha mahāmune’’ti dassanato.</paragraph>
    <paragraph line="161">Ye panettha amhehi <bold>aggini gini</bold>saddā vuttā, tatreke evaṃ vadanti <bold>‘‘aggini</bold>saddo paccattekavacanabhāveyeva labbhati, na paccattabahuvacanabhāve upayogabhāvādīsu vā’’ti. Keci pana ‘‘pāḷiyaṃ <bold>aggini</bold>saddo nāma natthi, <bold>gini</bold>saddoyeva atthī’’ti vadanti. Keci <bold>‘‘gini</bold>saddo nāma natthi, <bold>aggini</bold>saddoyevatthī’’ti <pageBreak edition="Myanmar" number="0.0245" /> vadanti. Sabbametaṃ na yujjati <bold>aggini gini</bold>saddānamupalabbhanato, sabbāsupi vibhattīsu dvīsu vacanesu yojetabbatādassanato ca. Tathā hi suttanipāte <bold>kokālikasutte</bold> –</paragraph>
    <gatha1 line="162">‘‘Na hi vaggu vadanti vadantā,</gatha1>
    <gatha2 line="163">Nābhijavanti na tāṇamupenti;</gatha2>
    <gatha3 line="164">Aṅgāre santhate senti,</gatha3>
    <gathalast line="165">Agginiṃ sampajjalitaṃ pavisantī’’ti</gathalast>
    <unindented line="166">Imasmiṃ padese ‘‘aggini’’nti upayogavacanaṃ dissati. Tenāha aṭṭhakathācariyo <bold>‘‘agginiṃ sampajjalita</bold>nti samantatojālaṃ sabbadisāsu ca sampajjalitamaggi’’nti. Tatreva ca suttanipāte <bold>kokālikasutte</bold> –</unindented>
    <gatha1 line="167">‘‘Atha lohamayaṃ pana kumbhiṃ,</gatha1>
    <gatha2 line="168">Agginisañjalitaṃ pavisanti;</gatha2>
    <gatha3 line="169">Paccanti hi tāsu cirarattaṃ,</gatha3>
    <gathalast line="170">Agginisamāsu samuplavāte’’ti</gathalast>
    <unindented line="171">Imasmiṃ padese samāsavisayattā <bold>agginisañjalita</bold>nti agginīhi sañjalitanti attho labbhati, tathā <bold>agginisamāsū</bold>ti agginīhi sadisāsūti atthopi. Evaṃ samāsavidhānamukhena ‘‘agginīhī’’ti karaṇavacanampi dissati.</unindented>
    <paragraph line="172"><bold>Gini</bold>saddopi ca pāḷiyaṃ dissati. Tathā hi ‘‘tameva kaṭṭhaṃ dahati, yasmā so jāyate ginī’’ti <bold>cūḷabodhicariyāyaṃ gini</bold>saddo diṭṭho. Keci panettha sandhivasena <bold>a</bold>kāralopaṃ saññogādissa ca <bold>ga</bold>kārassa lopaṃ vadanti, tampi na yujjati tassā pāḷiyā aṭṭhakathāyaṃ <bold>‘‘yasmā</bold>ti <pageBreak edition="Myanmar" number="0.0246" /> yato kaṭṭhā. <bold>Ginī</bold>ti aggī’’ti evaṃ <bold>gini</bold>saddassa ulliṅgetvā vacanato. Tathā ‘‘channā kuṭi āhito ginī’’ti imassa <bold>dhaniyasutta</bold>ssa aṭṭhakathāyaṃ <bold>‘‘āhito</bold>ti ābhato jālito vā. <bold>Ginī</bold>ti aggī’’ti vacanato, tatheva ca ‘‘mahāgini pajjalito, anāhāropasammatī’’ti imissā <bold>theragāthāya</bold> saṃvaṇṇanāyaṃ <bold>‘‘ginī</bold>ti aggī’’ti vacanato. Yadi hi <bold>gini</bold>saddo visuṃ na siyā, aṭṭhakathācariyā ‘‘jāyate ginī’’tiādīni ‘‘jāyate agginī’’tiādinā padacchedavasena atthaṃ vadeyyuṃ. Yasmā evaṃ na vadiṃsu, <bold>‘‘ginī</bold>ti aggī’’ti pana vadiṃsu, tena ñāyati <bold>‘‘gini</bold>saddopi visuṃ atthī’’ti. Ye <bold>‘‘gini</bold>saddo natthī’’ti vadanti, tesaṃ vacanaṃ na gahetabbameva sāsane ginisaddassupalabbhanato. <bold>Suttanipātaṭṭhakathā</bold>yañhi ‘‘channā kuṭi āhito ginī’’ti pāṭhassa saṃvaṇṇanāyameva ‘‘tesu ṭhānesu aggini ‘ginī’ti vohariyatī’’ti tassa abhidhānantaraṃ vuttaṃ, tasmā mayamettha gāthāracanaṃ karissāma –</paragraph>
    <gatha1 line="173">Videharaṭṭhamajjhamhi, yaṃ taṃ nāmena vissutaṃ;</gatha1>
    <gathalast line="174">Raṭṭhaṃ pabbataraṭṭhanti, dassaneyyaṃ manoramaṃ.</gathalast>
    <gatha1 line="175">Dhammakoṇḍavhayaṃ tattha, nagaraṃ atthi sobhanaṃ;</gatha1>
    <gathalast line="176">Tamhi ṭhāne manussānaṃ, bhāsā eva giniccayaṃ.</gathalast>
    <gatha1 line="177">‘‘Gini ginī ginayo’’ti-ādinā pavade vidū;</gatha1>
    <gathalast line="178">Padamālaṃ yathā aggi-saddasseva sumedhaso.</gathalast>
    <paragraph line="179">Iti <bold>alābu lābu</bold>saddā viya <bold>aggini gini</bold>saddāpi bhagavato pācane dissantīti veditabbā. Yathā pana <bold>aggini</bold>saddassa sabbāsu vibhattīsu dvīsu vacanesu yojetabbatā siddhā, tathā <bold>gini</bold>saddassapi siddhāva hoti. Tasmātra –</paragraph>
    <paragraph line="180">Aggini <pageBreak edition="Myanmar" number="0.0247" />, agginī, agginayo. Agginiṃ, agginī, agginayo. Aggininā, agginīhi, agginībhi. Agginissa, agginīnaṃ. Aggininā, agginismā, agginimhā, agginīhi, agginībhi. Agginissa, agginīnaṃ. Agginismiṃ, agginimhi, agginīsu. Bho aggini, bhavanto agginī, bhavanto agginayo.</paragraph>
    <paragraph line="181">‘‘Gini, ginī, ginayo. Giniṃ, ginī, ginayo, gininā’’ti sabbaṃ yojetabbaṃ. Iti pāḷinayānusārena <bold>aggini gini</bold>saddānaṃ nāmikapadamālā yojitā. Atha vā yathā sakkaṭabhāsāyaṃ <bold>satva paddhasvāminī</bold>ti saññogavasena vuttānaṃ saddānaṃ māgadhabhāsaṃ patvā <bold>sattavapadumasuvāminī</bold>ti nissaññogavasena uccāritā pāḷi dissati ‘‘tvañca uttamasattavo’’tiādinā, tathā sakkaṭabhāsāyaṃ <bold>agnī</bold>ti saññogavasena vuttassa māgadhabhāsaṃ patvā ‘‘agginī’’ti saññoganakāravasena uccāritā pāḷi dissati ‘‘agginiṃ sampajjalitaṃ pavisantī’’tiādikā. Yathā ca veyyākaraṇehi sakkaṭabhāsābhūto <bold>agni</bold>saddo sabbāsu vibhattīsu tīsu vacanesu yojiyati, tathā māgadhabhāsābhūto <bold>aggini</bold>saddopi sabbāsu vibhattīsu dvīsu vacanesu yojetabbova hoti, tasmā so idhamhehi yojiyati, <bold>gini</bold>saddopi <bold>aggini</bold>saddena samānatthattā, īsakañca sarūpattā tatheva yojiyatīti daṭṭhabbaṃ.</paragraph>
    <paragraph line="182">Ettha siyā – yadi <bold>aggini</bold>saddo sabbesu vibhattivacanesu yojetabbo, atha kasmā <bold>kaccāyane</bold> ‘‘aggissinī’’ti lakkhaṇena <bold>si</bold>mhi pare <bold>aggi</bold>saddantassa <bold>ini</bold>ādeso dassitoti? Saccaṃ, yathā navakkhattuṃ ṭhapetvā katekasesassa <bold>dasa</bold>saddassa <bold>yo</bold>vacanamhi <bold>navā</bold>desaṃ katvā <bold>yo</bold>vacanassa <bold>uti</bold>ādesaṃ kasmā ‘‘navutī’’ti rūpe nipphanne puna ‘‘navutī’’ti pakatiṃ ṭhapetvā tato <bold>naṃ</bold>vacanaṃ katvā ‘‘navutīna’’nti rūpaṃ nipphāditaṃ <pageBreak edition="Myanmar" number="0.0248" />. Itthiliṅge pana <bold>nā</bold>diekavacanāni katvā tesaṃ <bold>yā</bold>ādesaṃ katvā ‘‘navutiyā’’ti rūpaṃ nipphāditaṃ. Tathā hi ‘‘channavutīnaṃ pāsaṇḍānaṃ dhammānaṃ pavaraṃ yadidaṃ sugatavinayaṃ navutiyā haṃsasahassehi parivuto’’tiādīni payogāni dissanti. Tathā <bold>si</bold>mhi <bold>aggi</bold>saddantassa <bold>ini</bold>ādesakaraṇavasena ‘‘agginī’’ti rūpe nipphannepi puna ‘‘agginī’’ti pakatiṃ ṭhapetvā tato <bold>yoaṃnā</bold>dayo vibhattiyo katvā ‘‘aggini, agginī, agginayo. Agginiṃ, agginī, agginayo. Aggininā’’tiādīni kathaṃ na nipphajjissantīti sanniṭṭhānaṃ kātabbaṃ.</paragraph>
    <paragraph line="183">Savinicchayoyaṃ <bold>i</bold>kārantapulliṅgānaṃ pakatirūpassa nāmikapadamālāvibhāgo.</paragraph>
    <paragraph line="184"><bold>I</bold>kārantatāpakatikaṃ <bold>i</bold>kārantapulliṅgaṃ niṭṭhitaṃ.</paragraph>
    <paragraph line="185">Idāni <bold>bhāvī</bold> iccetassa pakatirūpassa aññesañca taṃsadisānaṃ nāmikapadamālāvibhāgaṃ vakkhāma pubbācariyamataṃ purecaraṃ katvā.</paragraph>
    <paragraph line="186">Daṇḍī, daṇḍī, daṇḍino. Daṇḍiṃ, daṇḍī, daṇḍino. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṃ. Daṇḍinā, daṇḍīhi, daṇḍībhi. Daṇḍissa, daṇḍino, daṇḍīnaṃ. Daṇḍismiṃ, daṇḍimhi, daṇḍīsu. Bho daṇḍi, bho daṇḍī, bhavanto daṇḍino. <bold>Yamakamahāthera</bold>mataṃ.</paragraph>
    <paragraph line="187">Ettha kiñcāpi ‘‘daṇḍina’’nti upayogekavacanañca ‘‘daṇḍismā, daṇḍimhā’’ti nissakkavacanañca ‘‘daṇḍinī’’ti bhummekavacanañca nāgataṃ, tathāpi tattha tattha taṃsadisassa payogassa dassanato gahetabbameva.</paragraph>
    <gatha1 line="188">‘‘Bhaṇa <pageBreak edition="Myanmar" number="0.0249" /> samma anuññāto, atthaṃ dhammañca kevalaṃ;</gatha1>
    <gathalast line="189">Santi hi daharā pakkhī, paññavanto jutindharā’’ti</gathalast>
    <unindented line="190"><bold>Pāḷiyaṃ</bold> ‘‘pakkhī’’iti paccattabahuvacanassa dassanato pana ‘‘daṇḍī’’iti paccattopayogabahuvacanāni vuttānīti daṭṭhabbaṃ.</unindented>
    <paragraph line="191">Bhāvī, bhāvī, bhāvino. Bhāviṃ, bhāvinaṃ, bhāvī, bhāvino. Bhāvinā, bhāvīhi, bhāvībhi. Bhāvissa, bhāvino, bhāvīnaṃ. Bhāvinā, bhāvismā, bhāvimhā, bhāvīhi, bhāvībhi. Bhāvissa, bhāvino, bhāvīnaṃ. (Bhāvini) bhāvismiṃ, bhāvimhi, bhāvīsu. Bho bhāvi, bho bhāvī, bhavanto bhāvino.</paragraph>
    <gatha1 line="192">Evaṃ vibhāvī sambhāvī, paribhāvī dhajī gaṇī;</gatha1>
    <gathalast line="193">Sukhī rogī sasī kuṭṭhī, makuṭī kusalī balī.</gathalast>
    <gatha1 line="194">Jaṭī yogī karī yānī, tomarī musalī phalī;</gatha1>
    <gathalast line="195">Dantī mantī sudhī medhī, bhāgī bhogī nakhī sikhī.</gathalast>
    <gatha1 line="196">Dhammī saṅghī ñāṇī atthī, hatthī cakkhī pakkhī dāṭhī;</gatha1>
    <gathalast line="197">Raṭṭhī chattī mālī cammī, cārī cāgī kāmī sāmī.</gathalast>
    <gatha1 line="198">Mallakārī pāpakārī, sattughātī dīghajīvī;</gatha1>
    <gathalast line="199">Dhammavādī sīhanādī, bhūmisāyī sīghayāyī.</gathalast>
    <gatha1 line="200">Vajjadassī ca pāṇī ca, yasassiccādayopi ca;</gatha1>
    <gathalast line="201">Etesaṃ koci bhedo tu, ekadesena vuccate.</gathalast>
    <paragraph line="202"><bold>Ī</bold>kārantapulliṅgapadesu hi ‘‘vajjadassī, pāṇī’’iccevamādīnaṃ upayogabhummavacanaṭṭhāne ‘‘vajjadassinaṃ, pāṇine’’tiādīnipi rūpāni bhavanti. Ettha ca –</paragraph>
    <gatha1 line="203">‘‘Nidhīnaṃva pavattāraṃ, yaṃ passe vajjadassinaṃ;</gatha1>
    <gathalast line="204">Evaṃ jarā ca maccu ca, adhivattanti pāṇine.</gathalast>
    <paragraph line="205">Samupagacchati <pageBreak edition="Myanmar" number="0.0250" /> sasini gaganatalaṃ.</paragraph>
    <gatha1 line="206">Upahacca manaṃ majjho, mātaṅgasmiṃ yasassine;</gatha1>
    <gathalast line="207">Ucchinno saha raṭṭhena, majjhāraññaṃ tadā ahu.</gathalast>
    <paragraph line="208">Susukhaṃ vata jīvāma, verinesu averino’’ti</paragraph>
    <unindented line="209">Evamādayo payogā veditabbā, ayaṃ nayo <bold>daṇḍī</bold>padādīsupi labbhateva samānagatikattā <bold>daṇḍī</bold>padādīnaṃ <bold>vajjadassī</bold>padādīhi. Tasmā upayogaṭṭhāne ‘‘daṇḍiṃ, daṇḍinaṃ, daṇḍino, daṇḍine’’ti yojetabbaṃ. Bhummaṭṭhāne ‘‘daṇḍismiṃ, daṇḍimhi, daṇḍini, daṇḍine, daṇḍīsu, daṇḍinesū’’ti yojetabbaṃ. Esa nayo <bold>gāmaṇī senānī</bold>iccādīni vajjetvā yathārahaṃ <bold>ī</bold>kārantapulliṅgesu netabbo.</unindented>
    <paragraph line="210">Savinicchayoyaṃ <bold>ī</bold>kārantapulliṅgānaṃ pakatirūpassa nāmikapadamālāvibhāgo.</paragraph>
    <centered line="211"><bold>Ī</bold>kārantatāpakatikaṃ <bold>ī</bold>kārantapulliṅgaṃ niṭṭhitaṃ.</centered>
    <paragraph line="212">Idāni <bold>bhū</bold>dhātumayānaṃ <bold>u</bold>kārantapulliṅgānaṃ appasiddhattā aññesaṃ <bold>u</bold>kārantapulliṅgānaṃ vasena pakatirūpassa nāmikapadamālaṃ pūressāma. Katamāni tāni? ‘‘Bhikkhu hetu setu ketu rāhu bhāṇu khāṇu saṅku ucchu veḷu maccu jantu sindhu bandhu ruru neru sattu babbu paṭu bindu garu’’iccādīni.</paragraph>
    <paragraph line="213">Bhikkhu, bhikkhū, bhikkhavo. Bhikkhuṃ, bhikkhū, bhikkhavo. Bhikkhunā, bhikkhūhi, bhikkhūbhi. Bhikkhussa, bhikkhuno, bhikkhūnaṃ. Bhikkhunā, bhikkhusmā, bhikkhumhā, bhikkhūhi, bhikkhūbhi. Bhikkhussa, bhikkhuno, bhikkhūnaṃ. Bhikkhusmiṃ, bhikkhumhi, bhikkhūsu. Bho bhikkhu, bhavanto bhikkhū, bhikkhave, bhikkhavo. <bold>Bhikkhu</bold>ādīni aññāni ca taṃsadisāni evaṃ ñeyyāni.</paragraph>
    <paragraph line="214">Ayampi <pageBreak edition="Myanmar" number="0.0251" /> panettha viseso ñeyyo – hetu, hetū, hetuyo, hetavo. Hetuṃ, hetū, hetuyo, hetavo. Bho hetu, bhavanto hetū, hetave, hetavo. Sesaṃ <bold>bhikkhu</bold>samaṃ.</paragraph>
    <paragraph line="215">Atha vā ‘‘hetuyā’’tiādīnaṃ dassanato ‘‘dhenuyā’’ti itthiliṅgarūpena sadisaṃ ‘‘hetuyā’’ti pulliṅgarūpampi sattamīṭhāne icchitabbaṃ. Kānici hi pulliṅgarūpāni kehici itthiliṅgarūpehi sadisāni bhavanti. Taṃ yathā? ‘‘Uṭṭhehi katte taramāno. Ehi bālekhamāpehi, kusarājaṃ mahabbalaṃ. Bhātarā mātarā adhipatiyā rattiyā hetuyo dhenuyo matyā petyā’’ti evaṃ nayadassanena ‘‘hetuyā tīṇi. Adhipatiyā satta. Uṭṭhehi katte’’tiādīsu liṅgavipallāsacintā na uppādetabbā.</paragraph>
    <paragraph line="216">Jantu, jantū, jantuyo, jantuno, jantavo. Jantuṃ, jantū, jantuyo, jantuno, jantavo. Bho jantu, bhavanto jantū, jantave jantavo. Sesaṃ <bold>bhikkhu</bold>samaṃ.</paragraph>
    <paragraph line="217">Garu, garū, garavo, garuno. Garuṃ, garū, garavo, garuno. Bho garu, bhavanto garū, garavo, garuno. Sesaṃ <bold>bhikkhu</bold>samaṃ. Ettha pana ‘‘bhattu ca garuno sabbe, paṭipūjeti paṇḍitā’’tipāḷinidassanaṃ. Tatra ‘‘bhikkhave’’ti āmantanapadaṃ cuṇṇiyapadesveva dissati, na gāthāsu. ‘‘Bhikkhavo’’ti paccattapadaṃ gāthāsuyeva dissati, na cuṇṇiyapadesu, apica ‘‘bhikkhave’’ti āmantanapadaṃ sāvakassa bhikkhūnaṃ āmantanapāḷiyaṃ sandhivisayeyeva dissati, na asandhivisaye, buddhassa pana bhikkhūnaṃ āmantanapāḷiyaṃ sandhivisayepi asandhivisayepi dissati. ‘‘Bhikkhavo’’ti āmantanapadaṃ buddhassa bhikkhūnaṃ āmantanapāḷiyaṃ gāthāsu ca dissati <pageBreak edition="Myanmar" number="0.0252" />, cuṇṇiyapadesu ca sandhivisayeyeva dissati. Sāvakassa pana bhikkhūnaṃ āmantanapāḷiyaṃ na dissatīti ayaṃ dvinnaṃ viseso daṭṭhabbo. Tathā hi ‘‘evañca pana bhikkhave imaṃ sikkhāpadaṃ uddiseyyāthā’’tiādīsu ‘‘bhikkhave’’ti padaṃ cuṇṇiyapadesveva diṭṭhaṃ. ‘‘Bhikkhavo tisatā ime, yācanti pañjalīkatā’’tiādīsu ‘‘bhikkhavo’’ti paccattapadaṃ gāthāsuyeva diṭṭhaṃ. ‘‘Āyasmā sāriputto bhikkhū āmantesi āvuso bhikkhave’’ti evamādīsu sāvakassa bhikkhūnaṃ āmantanapāḷīsu sandhivisayeyeva ‘‘bhikkhave’’ti padaṃ diṭṭhaṃ. ‘‘Bhikkhū āmantesi sotukāmattha bhikkhave’’ti ‘‘idha bhikkhave bhikkhū’’tiādīsu pana buddhassa bhikkhūnaṃ āmantanapāḷīsu sandhivisayāvisayesu ‘‘bhikkhave’’ti padaṃ diṭṭhaṃ. ‘‘Araññe rukkhamūle vā, suññāgāreva bhikkhavo’’ti ‘‘tatra kho bhagavā bhikkhū āmantesi bhikkhavo’’ti evamādīsu buddhassa bhikkhūnaṃ āmantanapāḷīsu ‘‘bhikkhavo’’ti āmantanapadaṃ gāthāsu ca diṭṭhaṃ, cuṇṇiyapadesu ca sandhivisayeyeva diṭṭhaṃ. Iccevaṃ –</paragraph>
    <gatha1 line="218">Cuṇṇiyeva pade diṭṭhaṃ, ‘‘bhikkhave’’ti padaṃ dvidhā;</gatha1>
    <gathalast line="219">Yato pavattate sandhi-visayāvisayesu taṃ.</gathalast>
    <gatha1 line="220">‘‘Bhikkhavo’’ti padaṃ diṭṭhaṃ, gāthāyañceva cuṇṇiye;</gatha1>
    <gathalast line="221">Padasmimpi ca sandhissa, visayevāti niddiseti.</gathalast>
    <paragraph line="222">Savinicchayoyaṃ <bold>u</bold>kārantapulliṅgānaṃ pakatirūpassa nāmikapadamālāvibhāgo.</paragraph>
    <centered line="223"><bold>U</bold>kārantatāpakatikaṃ <bold>u</bold>kārantapulliṅgaṃ niṭṭhitaṃ.</centered>
    <paragraph line="224">Idāni pana <bold>sayambhū</bold>iccetassa pakatirūpassa taṃsadisānañca nāmikapadamālaṃ kathayāma –</paragraph>
    <paragraph line="225">Sayambhū <pageBreak edition="Myanmar" number="0.0253" />, sayambhū, sayambhuvo. Sayambhuṃ, sayambhū, sayambhuvo. Sayambhunā, sayambhūhi, sayambhūbhi. Sayambhussa, sayambhuno, sayambhūnaṃ. Sayambhunā, sayambhusmā, sayambhumhā, sayambhūhi, sayambhūbhi. Sayambhussa, sayambhuno, sayambhūnaṃ. Sayambhusmiṃ, sayambhumhi, sayambhūsu. Bho sayambhu, bho sayambhū, bhavanto sayambhū, sayambhuvo. Evaṃ <bold>pabhū abhibhūvibhū</bold> iccādīnipi.</paragraph>
    <paragraph line="226">Sabbaññū, sabbaññū, sabbaññuno. Sabbaññuṃ, sabbaññū, sabbaññuno. Bho sabbaññu, bhavanto sabbaññū, sabbaññuno, sesāsu vibhattīsu padāni <bold>bhikkhu</bold>sadisāni bhavanti, evaṃ vidū viññū kataññū maggaññū dhammaññū atthaññū kālaññū rattaññū mattaññū vadaññū avadaññū iccādīni.</paragraph>
    <paragraph line="227">Tatra ‘‘ye ca laddhā manussattaṃ, vadaññū vītamaccharā’’ti ettha ‘‘vadaññū’’ti paccattabahuvacanassa dassanato <bold>sayambhū sabbaññū</bold> iccādīnampi paccattopayogabahuvacanattaṃ gahetabbaṃ. Apica ‘‘vidū, viññū’’tiādīsu ‘‘paracittavidunī’’ti itthiliṅgadassanato itthiliṅge vattabbe ‘‘vidunī, vidunī, viduniyo. Viduniṃ, vidunī, viduniyo. Viduniyā’’ti <bold>itthi</bold>nayena padamālā kātabbā. Tathā ‘‘viññū paṭibalā subhāsitadubbhāsitaṃ duṭṭhullāduṭṭhullaṃ ājānitu’’nti ettha ‘‘viññū’’ti itthiliṅgadassanato ‘‘kodhanā akataññū ca, pisuṇā mittabhedikā’’ti ettha ca ‘‘akataññū’’ti itthiliṅgadassanatopi ‘‘viññū, viññū, viññuyo. Viññuṃ, viññū, viññuyo. Viññuyā’’ti ca ‘‘kataññū, kataññū, kataññuyo. Kataññuṃ, kataññū, kataññuyo, kataññuyāti ca <bold>jambū</bold>nayena padamālā kātabbā. Evaṃ ‘‘maggaññū, dhammaññū’’iccādīsupi. ‘‘Sayambhū’’ti pade pana <pageBreak edition="Myanmar" number="0.0254" /> ‘‘sayambhu ñāṇaṃ gotrabhu citta’’nti dassanato napuṃsakaliṅgatte vattabbe ‘‘sayambhu, sayambhū, sayambhūni. Sayambhuṃ, sayambhū, sayambhūnī’’ti napuṃsake <bold>āyu</bold>nayopi gahetabbo. Esa nayo sesesupi yathārahaṃ gahetabbo.</paragraph>
    <paragraph line="228">Savinicchayoyaṃ <bold>ū</bold>kārantapulliṅgānaṃ pakatirūpassa nāmikapadamālāvibhāgo.</paragraph>
    <centered line="229"><bold>Ū</bold>kārantatāpakatikaṃ <bold>ū</bold>kārantapulliṅgaṃ niṭṭhitaṃ.</centered>
    <centered line="230">Iti sabbathāpi pulliṅgānaṃ pakatirūpassa</centered>
    <centered line="231">Nāmikapadamālāvibhāgo samatto.</centered>
    <paragraph line="232">Yasmā panāyaṃ samattopi pāvacanādīsu yaṃ yaṃ ṭhānaṃ sotūnaṃ sammuyhanaṭṭhānaṃ dissati, tattha tattha sotūnamanuggahāya codanāsodhanāvasena saṃsayaṃ samugghāṭetvā puna vattabbo hoti, tasmā kiñci padesamettha kathayāma.</paragraph>
    <paragraph line="233">Yaṃ kira bho pāḷiyaṃ ‘‘saññate brahmacārayo, apace brahmacārayo’’ti ca rūpaṃ <bold>i</bold>kārantassa <bold>aggi</bold>saddassa ‘‘aggayo’’ti rūpamiva vuttaṃ, taṃ tathā avatvā <bold>ī</bold>kārantassa <bold>daṇḍī</bold>saddassa ‘‘daṇḍino’’ti rūpamiva ‘‘brahmacārino’’icceva vattabbanti? Saccaṃ, tattha ‘‘brahmaṃ caratīti brahmacāri yathā munātīti munī’’ti evaṃ <bold>i</bold>kārantavasena icchitattā. ‘‘Munayo aggayo’’ti rūpāni viya ‘‘brahmacārayo’’ti rūpaṃ bhavati. Aññattha pana ‘‘brahmaṃ caraṇasīloti brahmacārī, yathā dukkaṭaṃ kammaṃ karaṇasīloti dukkaṭakammakārī’’ti evaṃ tassīlatthaṃ gahetvā <bold>ī</bold>kārantavasena gahaṇe ‘‘dukkaṭakammakārino’’ti rūpamiva ‘‘daṇḍo assa atthīti daṇḍī’’ti <bold>ī</bold>kārantassa saddassa ‘‘daṇḍino’’ti rūpamiva ca ‘‘brahmacārino’’ti rūpaṃ bhavati. Tathā hi ‘‘ime hi nāma dhammacārino samacārino brahmacārino saccavādino <pageBreak edition="Myanmar" number="0.0255" /> sīlavanto kalyāṇadhammā paṭijānissantī’’ti pāḷi dissati. Evaṃ <bold>i</bold>kārantavasena ‘‘brahmacārayo’’ti paccattopayogālapanabahuvacanarūpaṃ yujjati, puna <bold>ī</bold>kārantavasena ‘‘brahmacārino’’ti paccattopayogālapanabahuvacanarūpampi yujjati, tasmā ‘‘brahmacāri, brahmacārī, brahmacārayo’’ti <bold>aggi</bold>nayena, ‘‘brahmacārī, brahmacārī, brahmacārino’’ti <bold>daṇḍī</bold>nayena ca padamālā gahetabbā.</paragraph>
    <paragraph line="234">Yaṃ pana āyasmā <bold>buddhaghoso</bold> ‘‘yathā sobhanti yatino, sīlabhūsanabhūsitā’’ti ettha <bold>yati</bold>saddassa <bold>i</bold>kārantassa <bold>aggi</bold>saddassa ‘‘aggayo’’ti rūpaṃ viya ‘‘yatayo’’ti rūpaṃ avatvā kasmā <bold>ī</bold>kārantassa <bold>daṇḍī</bold>saddassa ‘‘daṇḍino’’ti rūpaṃ viya ‘‘yatino’’ti rūpaṃ dasseti. Nanvesā pamādalekhā viya dissati. Yathā hi ‘‘kukkuṭā maṇayo daṇḍā sivayo deva te kuddhā’’ti pāḷigatiyā upaparikkhiyamānāya ‘‘yatayo’’ti rūpeneva bhavitabbaṃ <bold>i</bold>kārantattāti? Nāyaṃ pamādalekhā. ‘‘Vadanasīlo vādī’’ti ettha viya tassīlatthaṃ gahetvā <bold>ī</bold>kārantavasena yojane niddosattā, tasmā ‘‘yatanasīlo yatī’’ti evaṃ tassīlatthaṃ cetasi sannidhāya <bold>ī</bold>kārantavasena ‘‘yatino’’ti sampadānasāmīnamekavacanasadisaṃ paccattabahuvacanarūpaṃ bhadantena buddhaghosena dassitanti daṭṭhabbaṃ. Upayogālapanabahuvacanarūpampi tādisameva.</paragraph>
    <paragraph line="235">Yattha pana tassīlatthaṃ aggahetvā ‘‘yo munāti ubho loke, muni tena pavuccatī’’ti ettha viya ‘‘yatati vīriyaṃ karotīti yatī’’ti kattukārakavasena <bold>i</bold>kārantabhāvo gayhati. Tattha ‘‘munayo maṇayo sivayo’’ti <bold>yo</bold>kārantarūpāni viya ‘‘yatayo’’ti <bold>yo</bold>kārantaṃ paccattabahuvacanarūpañca <pageBreak edition="Myanmar" number="0.0256" /> upayogālapanabahuvacanarūpañca bhavati, evaṃ <bold>ī</bold>kārantapulliṅgānaṃ tīsu ṭhānesu <bold>yo</bold>kārantāneva rūpāni bhavantīti daṭṭhabbaṃ.</paragraph>
    <paragraph line="236">Yadi evaṃ <bold>i</bold>kārantapulliṅgānaṃ sāramati suddhadiṭṭhisammādiṭṭhimicchādiṭṭhivajirabuddhi saddādī kathanti? Etesaṃ pana <bold>i</bold>kārantavasena niddiṭṭhānampi samāsapadattā <bold>aggi</bold>naye aṭṭhatvā yathāsambhavaṃ <bold>daṇḍī</bold>naye tiṭṭhanato <bold>no</bold>kārantāneva rūpāni. Tathā hi ‘‘asāre sāramatino’’ti <bold>no</bold>kārantapaccattabahuvacanapāḷi dissati, upayogālapanabahuvacanarūpampi tādisameva daṭṭhabbaṃ. Nanu ca bho <bold>kaccāyana</bold>ppakaraṇe ‘‘atthe visāradamatayo’’ti ettha samāsapadassa ikārantapulliṅgassa <bold>yo</bold>kārantassa paccattabahuvacanapāṭhassa dassanato <bold>sāramati</bold>saddādīnampi ‘‘visāradamatayo’’ti rūpena viya <bold>yo</bold>kārantehi rūpehi bhavitabbanti? Napi bhavitabbaṃ buddhavacane samāsapadānaṃ <bold>i</bold>kārantapulliṅgānaṃ ‘‘visāradamatayo’’ti rūpasadisassa rūpassa adassanatoti.</paragraph>
    <paragraph line="237">Nanu ca bho buddhavacane ‘‘pañcime gahapatayo ānisaṃsā. Te honti jānipatayo, aññamaññaṃ piyaṃvadā’’ti samāsapadānaṃ <bold>i</bold>kārantapulliṅgānaṃ ‘‘visāradamatayo’’ti rūpasadisāni <bold>yo</bold>kārantāni rūpāni dissanti. Evaṃ sante kasmā ‘‘buddhavacane samāsapadānaṃ <bold>i</bold>kārantapulliṅgānaṃ ‘‘visāradamatayo’’ti rūpasadisassa <bold>yo</bold>kārantassa rūpassa adassanato’’ti vuttanti? Ettha vuccate – visadisattaṃ paṭicca. <bold>Gahapati</bold>saddādīsu hi yasmā <bold>pati</bold>saddo sabhāveneva pulliṅgo, na tu samāsato pubbe itthiliṅgapakatiko hutvā pacchā pulliṅgabhāvaṃ patto, tasmā īdisesu ṭhānesu ‘‘gahapatayo, jānipatayo’’ti <bold>yo</bold>kārantāni, ‘‘senāpatayo, senāpatino’’ti <bold>yo no</bold>kārantāni <pageBreak edition="Myanmar" number="0.0257" /> ca paccattopayogālapanabahuvacanarūpāni bhavanti. Tathā hi ‘‘tattakā senāpatino’’ti aṭṭhakathāpāṭho dissati. Yasmā pana sāramati suddhadiṭṭhisammādiṭṭhi micchādiṭṭhi vajirabuddhi saddādīsu <bold>matidiṭṭhi</bold>saddādayo samāsato pubbe itthiliṅgapakatikā hutvā pacchā bahubbīhisamāsavasena pulliṅgabhāvappattā, tasmā īdisesu ṭhānesu ‘‘sāramatino suddhadiṭṭhino sammādiṭṭhino micchādiṭṭhino vajirabuddhino’’tiādīni<bold>’no</bold>kārantāniyeva paccattopayogālapanabahuvacanarūpāni bhavanti, sampadānasāmīnamekavacanehi sadisānīti niṭṭhametthāvagantabbaṃ.</paragraph>
    <paragraph line="238"><bold>Seṭṭhi sārathicakkavattisāmi</bold>iccetesu kathanti? Ettha pana ayaṃ viseso veditabbo – katthaci pāṭhe ‘‘seṭṭhī sārathī cakkavattī sāmī’’ti antakkharassa dīghattaṃ dissati, katthaci pana ‘‘seṭṭhi sārathi cakkavatti sāmi’’iti antakkharassa rassattaṃ dissati. Kiñcāpi rassattametesaṃ dissati, tathāpi tattha tattha paccattavacanādibhāvena ‘‘seṭṭhino sārathino’’tiādipayogadassanato rassaṃ katvā etāni uccāriyantīti ñāyati, tasmā evaṃ nibbacanattho gahetabbo – seṭṭhaṃ dhanasāraṃ, ṭhānantaraṃ vā assa atthīti <bold>seṭṭhī</bold>. Assadammādayo sāraṇasīloti <bold>sārathī</bold>. Cakkaṃ pavattanasīloti <bold>cakkavattī</bold>. Saṃ etassa atthīti <bold>sāmī</bold>ti. Assatthikatassīlatthasaddā hi <bold>no</bold>kārantarūpavasena samānagatikā bhavanti yathā ‘‘daṇḍino bhūmisāyino’’ti. Aparopi nibbacanattho <bold>ī</bold>kārantavasena assadammādayo sāretīti <bold>sārathī</bold>. Tathā hi ‘‘purisadamme sāretīti purisadammasārathī’’ti vuttaṃ. Cakkaṃ vattetīti cakkavattī. Evaṃ kattukārakavasena <bold>ī</bold>kārantattaṃ gahetvā katthaci labbhamānampi <bold>i</bold>kārantattaṃ anapekkhitvā buddhavacanānurūpena ‘‘sārathino <pageBreak edition="Myanmar" number="0.0258" /> cakkavattino’’tiādīni <bold>no</bold>kārantarūpāni gahetvā <bold>daṇḍī</bold>nayena yojetabbāni ‘‘daṇḍinī’’tiādikaṃ vajjitabbaṃ vajjetvā. Evaṃ ‘‘seṭṭhino sārathino cakkavattino sāmino’’tiādīni <bold>no</bold>kārantāniyeva rūpāni ñeyyāni.</paragraph>
    <paragraph line="239">Atra kiñci payogaṃ nidassanamattaṃ kathayāma. ‘‘Tāta tayo seṭṭhino amhākaṃ bahūpakārā’’ti ca ‘‘te katabhattakiccā ‘mahāseṭṭhino mayaṃ gamissāmā’ti vadiṃsū’’ti ca ‘‘sārathino āhaṃsū’’ti ca ‘‘dve cakkavattino’’ti ca evamādīni. Tattha kiñcāpi katthaci ‘‘seṭṭhi sārathi’’iccādi rassattapāṭho dissati, tathāpi so sabhāvena rassattabhāvo pāṭho na hoti, dīghassa rassattakaraṇapāṭhoti veditabbo. Padamālā cassa vuttanayena veditabbā.</paragraph>
    <paragraph line="240"><bold>Mahesī</bold>ti ettha kathanti? ‘‘Mahesī’’ti ettha kiñcāpi <bold>mahesī</bold>saddo <bold>ī</bold>kārantavasena niddisiyati, tathāpi <bold>isi</bold>saddena samānagatikattā <bold>isi</bold>saddassa <bold>aggi</bold>saddena samānapadamālattā <bold>aggi</bold>nayena padamālā kātabbā. Nanu ca bho ettha tassīlattho dissati ‘‘mahante sīlakkhandhādayo dhamme esanasīloti mahesī’’ti, tasmā ‘‘bhūmisāyī’’ti padassa viya <bold>daṇḍī</bold>nayeneva padamālā kātabbāti? Na kātabbā tassīlatthassa asambhavato. Imassa hi ‘‘mahante sīlakkhandhādayo dhamme esi gavesi esitvā ṭhitoti mahesī’’ti atassīlattho eva yujjati. Katakaraṇīyesu buddhādīsu ariyesu pavattanāmattā. <bold>Isi</bold>saddena cāyaṃ saddo īsakaṃ samāno kevalaṃ samāsapariyosāne dīghavasena uccāriyati, rassavasena pana ‘‘mahā isi mahesī’’ti sandhiviggaho <pageBreak edition="Myanmar" number="0.0259" />. Yasmā rassattaṃ gahetvā tassa padamālākaraṇaṃ yujjati, tasmā ‘‘saṅgāyiṃsu mahesayo’’ti <bold>i</bold>kārantarūpaṃ dissati. Na hi sāṭṭhakathe tepiṭake buddhavacane katthacipi catutthīchaṭṭhekavacanarūpaṃ viya ‘‘mahesino’’ti paccattopayogālapanabahuvacanarūpaṃ dissati. Tasmā <bold>ī</bold>kārantavasena uccāritassapi sato rassavasena uccāritassa viya ‘‘mahesi, mahesī, mahesayo. Mahesiṃ, mahesī, mahesayo. Mahesinā’’ti padamālā kātabbā. Apica <bold>mahesī</bold>saddo yattha rājaggubbarivācako, tattha itthiliṅgo hoti, tabbasena pana ‘‘mahesī, mahesī, mahesiyo. Mahesiṃ, mahesī, mahesiyo. Mahesiyā’’ti ca vakkhamāna<bold>itthī</bold>nayena padamālā kātabbā. <bold>Hatthī</bold>sadde kathanti? <bold>Hatthī</bold>saddassa pana hattho assa atthīti evaṃ <bold>ī</bold>kārantavasena gahaṇe ‘‘hatthino’’ti rūpaṃ bhavati. Tathā hi ‘‘vane hatthino’’ti payogo dissati. Tasseva tasmiṃyevatthe rassaṃ katvā gahaṇe ‘‘hatthayo’’ti rūpaṃ bhavati. Tathā hi –</paragraph>
    <gatha1 line="241">‘‘Haṃsā koñcā mayūrā ca, hatthayo pasadā migā;</gatha1>
    <gathalast line="242">Sabbe sīhassa bhāyanti, natthi kāyasmi tulyatā.</gathalast>
    <gatha1 line="243">Evameva manussesu, daharo cepi paññavā;</gatha1>
    <gathalast line="244">Sopi tattha mahā hoti, neva bālo sarīravā’’ti</gathalast>
    <unindented line="245">Imasmiṃ <bold>keḷisīlajātake</bold> ‘‘hatthayo’’ti āhaccapadaṃ dissati. Evamassa <bold>daṇḍī</bold>nayena ca <bold>aggi</bold>nayena ca dvidhā padamālā, veditabbā. Iminā nayena avuttesupi ṭhānesu pāḷinayānurūpena <pageBreak edition="Myanmar" number="0.0260" /> porāṇaṭṭhakathānurūpena ca padamālā yojetabbā.</unindented>
    <paragraph line="246">Ettāvatā <bold>bhū</bold>dhātumayānaṃ pulliṅgānaṃ nāmikapadamālā saddhiṃ liṅgantarehi saddantarehi atthantarehi ca nānappakārato dassitā.</paragraph>
    <gatha1 line="247">Imaṃ saddanītiṃ sunītiṃ vicittaṃ,</gatha1>
    <gatha2 line="248">Sapaññehi sammā parīpālanīyaṃ;</gatha2>
    <gatha3 line="249">Sadā suṭṭhu cinteti vāceti yo so,</gatha3>
    <gathalast line="250">Naro ñāṇavitthinnataṃ yāti seṭṭhaṃ.</gathalast>
    <centered line="251">Iti navaṅge sāṭṭhakathe piṭakattaye byappathagatīsu viññūnaṃ</centered>
    <centered line="252">Kosallatthāya kate saddanītippakaraṇe</centered>
    <centered line="253">Savinicchayo niggahītantādipulliṅgānaṃ</centered>
    <centered line="254">Pakatirūpassa nāmikapadamālāvibhāgo</centered>
    <centered line="255">Sattamo paricchedo.</centered>
    <centered line="256">Sabbathāpi pulliṅgaṃ samattaṃ.</centered>
  </content>
</document>