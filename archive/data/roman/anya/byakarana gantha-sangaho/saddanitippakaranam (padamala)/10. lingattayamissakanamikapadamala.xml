<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0803n.nrf10.xml</normativeSource>
    <archivePath>roman/anya/byakarana gantha-sangaho/saddanitippakaranam (padamala)/10. lingattayamissakanamikapadamala.xml</archivePath>
    <baseFileName>10. lingattayamissakanamikapadamala</baseFileName>
    <titlePath>10. Liṅgattayamissakanāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">10. Liṅgattayamissakanāmikapadamālā</chapter>
    <gatha1 line="2">Adhikūnakato ceka-kkharato ca ito paraṃ;</gatha1>
    <gathalast line="3">Tīṇi liṅgāni missetvā, padamālamanākulaṃ.</gathalast>
    <gatha1 line="4">Nānāsukhumasaṅketa-gatesvatthesu viññunaṃ;</gatha1>
    <gathalast line="5">Gambhīrabuddhicāratthaṃ, pavakkhāmi yathābalaṃ.</gathalast>
    <gatha1 line="6">Itthī thī ca pabhā bhā ca, girā rā pavanaṃ vanaṃ;</gatha1>
    <gathalast line="7">Udakañca dakaṃ kañca, vitakko iti cādayo.</gathalast>
    <gatha1 line="8">Bhū <pageBreak edition="M" number="0.0311" /> bhūmi ceva araññaṃ, araññānīti cādayo;</gatha1>
    <gathalast line="9">Paññā paññāṇaṃ ñāṇañca, iccādī ca tidhā siyuṃ.</gathalast>
    <gatha1 line="10">Ko vi sā ceva bhā rā ca, thī dhī ku bhū tatheva kaṃ;</gatha1>
    <gathalast line="11">Khaṃ go mo mā ca saṃ yaṃ taṃ, kimiccādī ca ekikāti.</gathalast>
    <paragraph line="12">Ayaṃ liṅgattayamissako nāmikapadamālāuddeso. Tatra itthī, itthī, itthiyo. Itthiṃ…pe… bhotiyo itthiyo.</paragraph>
    <paragraph line="13">Thī thī, thiyo. Thiṃ, thī, thiyo. Thiyā, thīhi, thībhi. Thiyā, thīnaṃ. Thiyā, thīhi, thībhi. Thiyā, thīnaṃ. Thiyā, thiyaṃ, thīsu. Bhoti thi, bhotiyo thī, bhotiyo thiyo. Ettha –</paragraph>
    <gatha1 line="14">‘‘Kukkuṭā maṇayo daṇḍā, thiyo ca puññalakkhaṇā;</gatha1>
    <gatha2 line="15">Uppajjanti apāpassa, katapuññassa jantuno;</gatha2>
    <gathalast line="16">Thiyā guyhaṃ na saṃseyya; Thīnaṃ bhāvo durājāno’’ti</gathalast>
    <unindented line="17">Ādīni nidassanapadāni.</unindented>
    <paragraph line="18">Pabhā, pabhā, pabhāyo. Pabhaṃ…pe… bhotiyo pabhāyo.</paragraph>
    <paragraph line="19">Bhā, bhā, bhāyo. Bhaṃ, bhā, bhāyo. Bhāya, bhāhi, bhābhi. Bhāya, bhānaṃ. Bhāya, bhāhi, bhābhi. Bhāya, bhānaṃ. Bhāya, bhāyaṃ, bhāsu. Bhoti bhe, bhotiyo bhā, bhotiyo bhāyo. Ettha ca ‘‘bhākaro bhānu’’iccādīni nidassanapadāni.</paragraph>
    <paragraph line="20">Girā <pageBreak edition="M" number="0.0312" />, girā, girāyo. Giraṃ…pe… bhotiyo girāyo. ‘‘Vācā girā byappatho. Ye vohaṃ kittayissāmi, girāhi anupubbaso’’ti imāni <bold>girā</bold>saddassa itthiliṅgabhāve nidassanapadāni.</paragraph>
    <paragraph line="21">Suvaṇṇavācako <bold>rā</bold>saddo pulliṅgo, idha pana saddavācako <bold>rā</bold>saddo itthiliṅgo.</paragraph>
    <paragraph line="22">Rā, rā, rāyo. Raṃ, rā, rāyo. Rāya, rāhi, rābhi. Rāya, rānaṃ. Rāya, rāhi, rābhi. Rāya, rānaṃ. Rāya, rāyaṃ, rāsu. Bhoti re, bhotiyo rā, bhotiyo rāyo.</paragraph>
    <paragraph line="23">Rā vuccati saddo. Aggaññasuttaṭīkāyañhi ‘‘rā saddo tiyati chijjati etthāti ratti, sattānaṃ saddassa vūpasamakālo’’ti vuttaṃ. Tasmā <bold>rā</bold>saddassa saddavācakatte ‘‘rattī’’ti padaṃ nidassanaṃ.</paragraph>
    <paragraph line="24">Pavanaṃ, pavanāni, pavanā. Pavanaṃ, pavanāni, pavane.</paragraph>
    <paragraph line="25">Vanaṃ, vanāni, vanā. Vanaṃ, vanāni, vane. Sesaṃ sabbaṃ neyyaṃ.</paragraph>
    <paragraph line="26"><bold>Pavana vana</bold>saddā kadāci samānatthā kadāci bhinnatthā. Te hi araññavācakatte samānatthā ‘‘te dhamme paripūrento, pavanaṃ pāvisiṃ tadā. Saputto pāvisiṃ vana’’ntiādīsu. Yathākkamaṃ pana te vāyutaṇhāvanavācakatte bhinnatthā ‘‘paramaduggandhapavanavicarite. Chetvā vanañca vanathaṃ, nibbanā hotha bhikkhavo’’tiādīsu.</paragraph>
    <paragraph line="27">Udakaṃ, udakāni, udakā. Udakaṃ, udakāni, udake.</paragraph>
    <paragraph line="28">Dakaṃ, dakāni, dakā. Dakaṃ, dakāni, dake. Sesaṃ sabbaṃ neyyaṃ.</paragraph>
    <paragraph line="29">‘‘Ambapakkaṃ <pageBreak edition="M" number="0.0313" /> dakaṃ sītaṃ. Thalajā dakajā pupphā’’tiādīnettha nidassanapadāni. ‘‘Nīlodaṃ vanamajjhato. Mahodadhi. Udabindunipātena, udakumbhopi pūratī’’ti pāḷippadesesu pana samāsantagatanāmattā <bold>uda</bold>saddeneva udakattho vutto ‘‘rittassāda’’nti vattabbaṭṭhāne ‘‘rittassa’’nti saddena rittassādattho viya. Pāḷiyañhi kevalo <bold>uda</bold>saddo na diṭṭhapubbo. Atthi ce, suṭṭhu manasi kātabbo.</paragraph>
    <paragraph line="30">Kaṃ, kāni, kā. Kaṃ, kāni, ke. Kena, kehi, kebhi. Kassa, kānaṃ. Kā, kasmā, kamhā, kehi, kebhi. Kassa, kānaṃ. Ke, kasmiṃ, kamhi, kesu. Bho ka, bhavanto kā, bhavanto kāni. <bold>Bho</bold>saddena vā bahuvacanaṃ yojetabbaṃ ‘‘bho kāni, bho kā’’ti.</paragraph>
    <paragraph line="31">Ettha <bold>kaṃ</bold> vuccati udakaṃ sīsaṃ sukhañca. Atra ‘‘kantāro kandaro kevaṭṭā kesā karuṇā nāko’’tiādīni payogāni veditabbāni. Tatra <bold>kantāro</bold>ti kaṃ vuccati udakaṃ, tena taritabbo atikkamitabboti kantāro, nirudakappadeso. Corakantārantiādīsu pana rūḷhiyā duggamanaṭṭhānepi kantārasaddo pavattatīti daṭṭhabbaṃ. <bold>Kandaro</bold>ti etthāpi kaṃ vuccati udakaṃ, tena dārito bhinnoti kandaro. <bold>Kevaṭṭā</bold>tiādīsu pana ke udake vattanato gahaṇatthaṃ pavattanato kevaṭṭā. Ke sīse senti uppajjantīti <bold>kesā</bold>. Kaṃ sukhaṃ rundhatīti <bold>karuṇā. Nāko</bold>ti saggo. <bold>Ka</bold>nti hi sukhaṃ, na kaṃ akaṃ, dukkhaṃ, taṃ natthi etthāti nākoti attho gahetabbo <pageBreak edition="M" number="0.0314" />. Yathettha <bold>itthī</bold>saddādīnaṃ nāmikapadamālā yojitā, evaṃ ‘‘vitakko vicāro ābhā padīpo’’tiādīnampi yojetabbā.</paragraph>
    <paragraph line="32">Bhū, bhū, bhuyo. Bhuṃ, bhū, bhuyo. Bhuyā, bhūhi, bhūbhi. Bhuyā, bhūnaṃ. Bhuyā, bhūhi, bhūbhi. Bhuyā, bhūnaṃ. Bhuyā, bhuyaṃ, bhūsu. Bhoti bhu, bhotiyo bhū, bhotiyo bhuyo. Ettha ca ‘‘bhūruho bhūpālo bhūbhujo bhūtala’’nti nidassanapadāni.</paragraph>
    <gatha1 line="33">Bhūmi, bhūmī, bhūmiyo; Sesaṃ vitthāretabbaṃ;</gatha1>
    <gathalast line="34">Araññaṃ, araññāni, araññā; Sesaṃ vitthāretabbaṃ.</gathalast>
    <paragraph line="35"><bold>Araññānī</bold> vuccati mahāaraññaṃ, ‘‘gahapatānī’’ti padamiva inīpaccayavasena sādhetabbaṃ padaṃ itthiliṅgañca. ‘‘Araññānī’’ti hi aṭṭhakathāpāṭhopi dissati.</paragraph>
    <paragraph line="36">Araññānī, araññānī, araññāniyo. Araññāniṃ, araññānī, araññāniyo. Araññāniyā, araññānīhi, araññānībhi. Araññāniyā, araññānīnaṃ. Araññāniyā, araññānīhi, araññānībhi. Araññāniyā, araññānīnaṃ. Araññāniyā, araññāniyaṃ, araññānīsu. Bhoti araññāni, bhotiyo araññānī, bhotiyo araññāniyo.</paragraph>
    <paragraph line="37">Yathettha uttarādhikavasena yojitā, evaṃ ‘‘sabhā, sabhāya’’ntiādīsupi yojetabbā. <bold>Sabhāya</bold>nti sabhā eva <pageBreak edition="M" number="0.0315" />, liṅgabyattayavasena pana evaṃ vuttaṃ. ‘‘Sabhāye vā dvāramūle vā vatthabba’’nti pāḷi ettha nidassanaṃ.</paragraph>
    <paragraph line="38">Paññā, paññā, paññāyo. Paññaṃ, paññā, paññāyo. Paññāya.</paragraph>
    <paragraph line="39">Paññāṇaṃ, paññāṇāni, paññāṇā. Paññāṇaṃ, paññāṇāni, paññāṇe. Paññāṇena.</paragraph>
    <paragraph line="40">‘‘Tathā hi bhante bhagavato sīlapaññāṇaṃ. Sādhu paññāṇavā naro’’tiādīnettha nidassanapadāni.</paragraph>
    <paragraph line="41">Ñāṇaṃ, ñāṇāni, ñāṇā. Ñāṇaṃ, ñāṇāni, ñāṇe. Ñāṇena. Sesaṃ sabbaṃ neyyaṃ. ‘‘Aggi aggini gini’’iccādīsupi uttarādhikavasena nāmikapadamālā yojetabbā.</paragraph>
    <paragraph line="42"><bold>Ko vī sā</bold>dīsupi ekakkharesu <bold>ko</bold> vuccati brahmā vāto ca sarīrañca, tassa tabbācakatte ime payogā. Seyyathidaṃ?</paragraph>
    <gatha1 line="43">‘‘Jinena yena ānītaṃ, lokassa amitaṃ hitaṃ;</gatha1>
    <gathalast line="44">Tassa pādambujaṃ vande, kamoḷialisevitaṃ.</gathalast>
    <paragraph line="45">Kakudharukkho. Karajakāyo’’ iccevamādayo. Tattha <bold>kamoḷialisevita</bold>nti vandantānaṃ anekasatānaṃ brahmānaṃ moḷibhamarasevitanti kavayo icchanti. <bold>Kakudharukkho</bold>ti ettha pana <bold>ko</bold> vuccati vāto, tassa yo kujjhati, vātarogāpanayanavasena taṃ nivāreti, tasmā so rukkho kakudhoti vuccatībhi ācariyā. <bold>Karajakāyo</bold>ti ettha tu <bold>ko</bold> vuccati sarīraṃ, tattha pavatto rajo karajo. Kiṃ taṃ <pageBreak edition="M" number="0.0316" />? Sukkasoṇitaṃ. Tañhi ‘‘rāgo rajo, na ca pana reṇu vuccatī’’ti evaṃ vuttarāgarajaphalattā sarīravācakena <bold>ka</bold>saddena visesetvā phalavohārena ‘‘karajo’’ti vuccati. Tena sukkasoṇitasaṅkhātena karajena sambhūto kāyo karajakāyoti ācariyā. Tathā hi ‘‘kāyo mātāpettikasambhavo’’ti vutto, <bold>mahāassapūrasuttaṭīkāyaṃ</bold> pana ‘‘kariyati gabbhāsaye khipiyatīti karo, sambhavo. Karato jātoti karajo, mātāpettikasambhavoti attho. Mātuādīnaṃ saṇṭhāpanavasena karato jātoti apare, ubhayathāpi karajakāyanti catusantatirūpamāhā’’ti vuttaṃ. Ayaṃ panattho idha nādhippeto, purimoyevattho adhippeto <bold>ka</bold>saddādhikārattā.</paragraph>
    <paragraph line="46">Ko, kā. Kaṃ, ke. Kena, kehi, kebhi. Kassa, kānaṃ. Kā, kasmā, kamhā, kehi, kebhi. Kassa, kānaṃ. Ke, kasmiṃ, kamhi, kesu. Bho ka, bhavanto kā.</paragraph>
    <paragraph line="47">Tatra <bold>vi</bold> vuccati pakkhī. Tathā hi pakkhīnaṃ issaro supaṇṇarājā vindoti kathiyati. Etamatthañhi sandhāya pubbācariyenapi ayaṃ gāthā bhāsitā –</paragraph>
    <gatha1 line="48">‘‘Saddhānate muddhani saṇṭhapemi, muninda nindāpagataṃ tavaggaṃ;</gatha1>
    <gathalast line="49">Devindanāgindanarindavinda-na taṃ vibhinnaṃ caraṇāravinda’’nti.</gathalast>
    <paragraph line="50">Tattha vīnaṃ indoti <bold>vindo,</bold> pakkhijātiyā jātānaṃ supaṇṇānaṃ rājāti attho.</paragraph>
    <paragraph line="51">Viṃ, vī, vayo. Viṃ, vī, vayo. Vinā, vīhi, vībhi. Vissa, vino, vīnaṃ. Vinā, vismā, vimhā, vīhi, vībhi. Vissa, vino, vīnaṃ. Vismiṃ, vimhi, vīsu. Bho vi, bhavanto vayo.</paragraph>
    <paragraph line="52"><bold>Sā</bold><pageBreak edition="M" number="0.0317" /> vuccati sunakho, ‘‘mātā me atthi, sā mayā posetabbā’’tiādīsu pana <bold>sā</bold>saddo sabbanāmikapariyāpanno parammukhavacano <bold>ta</bold>saddena sambhūto daṭṭhabbo. <bold>Sā</bold>saddassa <bold>bhā rā thī bhū ka</bold>saddānañca nāmikapadamālā heṭṭhā pakāsitā.</paragraph>
    <paragraph line="53"><bold>Dhī</bold> vuccati paññā. Ettha ca ‘‘amacce tāta jānāhi, dhīre atthassa kovide’’ti. ‘‘Dhīmā, dhīmati, sudhī, sudhinī, dhīyutta’’nti ca ādīni nidassanapadāni.</paragraph>
    <paragraph line="54">Dhī, dhī, dhiyo. Dhiṃ, dhī, dhiyo. Dhiyā, dhīhi, dhībhi. Dhiyā, dhīnaṃ. Dhiyā, dhīhi, dhībhi. Dhiyā, dhīnaṃ. Dhiyā, dhiyaṃ, dhīsu. Bhoti dhi, bhotiyo dhī, bhotiyo dhiyo.</paragraph>
    <paragraph line="55"><bold>Ku</bold> vuccati pathavī. Ettha ca ‘‘kudālo. Kumudaṃ. Kuñjaro’’ti imāni nidassanapadāni. Tatra kuṃ pathaviṃ dālayati padāleti bhindati etenāti <bold>kudālo</bold>. Kuyaṃ pathaviyaṃ modatīti <bold>kumudaṃ</bold>. Kuṃ jaratīti <bold>kuñjaro</bold>. Tathā hi <bold>vimānavatthuaṭṭhakathāyaṃ</bold> vuttaṃ ‘‘kuṃ pathaviṃ tadabhighātena jarayatīti kuñjaro’’ti.</paragraph>
    <paragraph line="56">Ku, kū, kuyo. Kuṃ, kū, kuyo. Kuyā, kūhi, kūbhi. Kuyā, kūnaṃ. Kuyā, kūhi, kūbhi. Kuyā, kūnaṃ. Kuyā, kuyaṃ, kūsu. Bhoti ku, bhotiyo kū, bhotiyo kuyo.</paragraph>
    <gatha1 line="57"><bold>Kha’</bold>mindriyaṃ pakathitaṃ, <bold>kha’</bold>mākāsamudīritaṃ;</gatha1>
    <gathalast line="58">Saggaṭṭhānampi <bold>khaṃ</bold> vuttaṃ, suññattampi ca <bold>khaṃ</bold> mataṃ.</gathalast>
    <paragraph line="59">Tatrindriyaṃ <pageBreak edition="M" number="0.0318" /> cakkhuviññāṇādīnaṃ gatinivāsabhāvato ‘‘kha’’nti vuccati, ākāsaṃ vivittaṭṭhena. Saggo katasucaritehi ekantena gantabbatāya ‘‘kha’’nti saṅkhaṃ gacchati. ‘‘Khago yathā hi rukkhagge, nilīyantova sākhino. Sākhaṃ ghaṭṭetī’’ti ca, ‘‘khe nimmito acari aṭṭhasataṃ sayambhū’’ti ca ādi ettha nidassanaṃ.</paragraph>
    <paragraph line="60">Khaṃ, khāni, khā. Khaṃ, khāni, khe. Khena, khehi, khebhi. Khassa, khānaṃ. Khā, khasmā, khamhā, khehi, khebhi. Khassa, khānaṃ. Khe, khasmiṃ, khamhi, khesu. Bho kha, bhavanto khāni, bhavanto khā.</paragraph>
    <paragraph line="61"><bold>Go</bold>saddassa atthuddhāro vuccate –</paragraph>
    <gatha1 line="62">Go goṇe cindriye bhūmyaṃ, vacane ceva buddhiyaṃ;</gatha1>
    <gatha2 line="63">Ādicce rasmiyañceva, pānīyepi ca vattate;</gatha2>
    <gathalast line="64">Tesu atthesu goṇe thi-pumā ca itare pumā.</gathalast>
    <paragraph line="65">Tathā hi ‘‘gosu duyhamānāsu gato. Gopañcamo’’tiādīsu <bold>go</bold>saddo goṇe vattati. Gocaroti etthindriyepi vattati gāvo cakkhādīnindriyāni caranti etthāti gocaro. Tathā hi porāṇā kathayiṃsu ‘‘gāvo caranti etthāti gocaro, gocaro viya gocaro, abhiṇhaṃ caritabbaṭṭhānaṃ. Gāvovācakkhādīnindriyāni, tehi caritabbaṭṭhānaṃ gocaro’’ti. ‘‘Gomatiṃ gotamaṃ name’’ti porāṇakaviracanāyaṃ pana pathaviyaṃ vattati. ‘‘Bhūripaññaṃ gotamaṃ sammāsambuddhaṃvandāmī’’ti hi attho. Tathā <bold>suttanipātaṭṭhakathāya</bold>vāseṭṭhasuttasaṃvaṇṇanappadese <bold>‘‘gorakkha</bold>nti khettarakkhaṃ, kasirakkhanti vuttaṃ hoti. Pathavī hi ‘‘go’’ti vuccati, tappabhedo ca khetta’’nti vuttaṃ.</paragraph>
    <paragraph line="66">‘‘Gottavasena <pageBreak edition="M" number="0.0319" /> gotamo’’ti ettha tu vacane buddhiyañca vattati. Tenāhu porāṇā ‘‘gaṃ tāyatīti gottaṃ. Gotamoti hi pavattamānaṃ gaṃ vacanaṃ buddhiñca tāyati ekaṃsikavisayatāya rakkhatīti gottaṃ. Yathā hi buddhi ārammaṇabhūtena atthena vinā na vattati, evaṃ abhidhānaṃ abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko pana soti? Aññakulaparamparāsādhāraṇaṃ tassa kulassa ādipurisasamudāgataṃ taṃkulapariyāpannasādhāraṇaṃ sāmaññarūpanti daṭṭhabba’’nti. Tathā hi taṃgottajātā suddhodanamahārājādayopi gotamotveva vuccanti. Bhena bhagavā attano pitaraṃ suddhodanamahārājānaṃ ‘‘atikkantavarā kho gotama tathāgatā’’ti avoca. Vessavaṇopi mahārājā bhagavantaṃ ‘‘vijjācaraṇasampannaṃ, buddhaṃ vandāma gotama’’nti avoca, āyasmāpi vaṅgīso āyasmantaṃ ānandaṃ ‘‘sādhu nibbāpanaṃ brūhi, anukampāya gotamā’’ti avoca. Evaṃ idaṃ sāmaññarūpaṃ gaṃ tāyatīti gottanti vuttaṃ. Taṃ pana gotamagottakassapagottādivasena bahuvidhaṃ.</paragraph>
    <paragraph line="67">Tathā <bold>go</bold>saddo ādicce vattati. ‘‘Gogottaṃ gotamaṃ name’’ti porāṇakaviracanā ettha nidassanaṃ, ādiccabandhuṃ gotamaṃ sammāsambuddhaṃ vandāmīti attho. Ādiccopi hi gotamagotte jāto bhagavāpi, evaṃ tena samānagottatāya tattha tattha ‘‘ādiccabandhū’’tiādinā bhagavato thomanā dissati ‘‘pucchāmi taṃ ādiccabandhu, vivekaṃ santipadañca mahesī’’ti ca, ‘‘vande jetavanaṃ niccaṃ, vihāraṃ ravibandhuno’’ti ca, ‘‘lokekabandhu’maravindasahāyabandhu’’nti ca. ‘‘Uṇhagū’’ti ettha pana <bold>go</bold>saddo rasmiyaṃ <pageBreak edition="M" number="0.0320" /> vattati. Uṇhā gāvo rasmiyo etassāti uṇhagū, sūriyo. Pubbācariyāpi hi <bold>chandovicitisatthe</bold> imamevatthaṃ byākariṃsu.</paragraph>
    <paragraph line="68">‘‘Gosītacandana’’nti ettha pānīye vattati. <bold>Go</bold>saddena hi jalaṃ vuccati. <bold>Go</bold> viya sītaṃ candanaṃ, tasmiṃ pana uddhanato uddharitapakkuthitatelamhi pakkhitte taṅkhaṇaññeva taṃ telaṃ susītalaṃ hoti.</paragraph>
    <paragraph line="69">Ettheke vadanti ‘‘kasmā bho <bold>‘go</bold>padatthe vattamāno <bold>go</bold>saddo itthiliṅgo ceva pulliṅgo cā’ti vadatha, kasmā ca pana ‘indriyapathavīvacanabuddhisūriyarasmipānīyesu vattamāno pulliṅgo’ti vadatha, etesu sūriyatthe vattamāno pulliṅgo hotu, nanu indriyavacanapānīyesu vattamānena pana <bold>go</bold>saddena napuṃsakaliṅgena bhavitabbaṃ, pathavībuddhirasmīsu vattamānena itthiliṅgena bhavitabbaṃ indriyādipathavādipadatthesu vattamānānaṃ <bold>indriya</bold>saddādi<bold>pathavī</bold>saddādīnaṃ napuṃsakitthiliṅgavasena niddesassa dassanato’’ti? Tanna, niyamābhāvato. Itthipadatthe vattamānassāpi hi sato kassaci saddassa pulliṅgavasena niddeso dissati yathā ‘‘orodho’’ti. Purisapadatthe vattamānassāpi ca sato kassaci itthiliṅgavasena niddeso dissati, yathā ‘‘atthakāmosi me yakkha, hitakāmāsi devate’’ti. Itthipurisapadatthesu pana avattamānānampi sataṃ kesañci saddānaṃ ekasmiṃyeva ñāṇādiatthe vattamānānaṃ itthipumanapuṃsakaliṅgavasena niddeso dissati yathā ‘‘paññā amoho ñāṇa’’nti, ‘‘taṭaṃtaṭītaṭo’’ti ca. Tathā hi anitthibhūtopi samāno ‘‘mātulā’’ti itthiliṅgavasena rukkhopi <pageBreak edition="M" number="0.0321" /> nāmaṃ labhati, tabbasena nagarampi. Tenāha <bold>cakkavattisuttaṭīkāyaṃ ‘‘mātulā</bold>ti itthiliṅgavasena laddhanāmo eko rukkho, tāya āsannappadese māpitattā nagarampi ‘mātulā’tveva paññāyittha. Tena vuttaṃ mātulāyanti evaṃnāmake nagare’’ti.</paragraph>
    <paragraph line="70"><bold>Go</bold>saddassa nāmikapadamālā heṭṭhā pakāsitā.</paragraph>
    <paragraph line="71"><bold>Mo</bold> vuccati cando, <bold>aṭṭhakathāyaṃ</bold> pana ‘‘mā vuccati cando’’ti ākārantapāṭho dissati, <bold>o</bold>kārantapāṭhena tena bhavitabbaṃ sakkaṭabhāsāya <bold>ekakkharakosato</bold> nayaṃ gahetvā ‘‘mo sivo candimā cevā’’ti <bold>o</bold>kārantavasena vattabbattā. Ettha ca <bold>o</bold>kārantavasena vuttassa <bold>ma</bold>saddassa candavācakatte ‘‘puṇṇamī, puṇṇamā’’ti ca nidassanapadāni. Tattha puṇṇo mo etthāti puṇṇamī, evaṃ puṇṇamā, rattāpekkhaṃ itthiliṅgavacanaṃ. Ettha pana ‘‘visākhapuṇṇamāya rattiyā paṭhamayāmepubbenivāsaṃ anussarī’’ti idaṃ nidassanaṃ. Ettha siyā – yadi ‘‘puṇṇamā’’ti ayaṃsaddo rattāpekkho itthiliṅgo.</paragraph>
    <gatha1 line="72">‘‘Puṇṇamāye yathā cando, parisuddho virocati;</gatha1>
    <gathalast line="73">Tatheva tvaṃ puṇṇamano, viroca dasasahassiyaṃ.</gathalast>
    <gatha1 line="74">Anvaddhamāse pannarase, puṇṇamāye uposathe;</gatha1>
    <gathalast line="75">Paccayaṃ nāgamāruyha, dānaṃ dātumupāgami’’nti</gathalast>
    <unindented line="76">Ādīsu kathaṃ ‘‘puṇṇamāye’’ti padasiddhīti? <bold>Ya</bold>kārassa <bold>ye</bold>kārādesavasena. Dhammissarena hi bhagavatā ‘‘puṇṇamāyā’’ti vattabbe ‘‘puṇṇamāye’’ti vadatā <bold>ya</bold>kārassa ṭhāne <bold>ye</bold>kāro paṭhito itthiliṅgavisaye <bold>ttā</bold>kārassa ṭhāne <bold>tte</bold>kāro <pageBreak edition="M" number="0.0322" /> viya, <bold>nī</bold>kārassa ṭhāne <bold>ne</bold>kāro viya ca. Tathā hi yathā ‘‘abyayataṃ vilapasi viratte kosiyāyane’’ti imasmiṃ <bold>rādhajātake</bold> ‘‘virattā’’ti vattabbe ‘‘viratte’’ti vadantena <bold>ttā</bold>kārassa ṭhāne <bold>tte</bold>kāro paṭhito, ‘‘kosiyāyanī’’ti ca vattabbe ‘‘kosiyāyane’’ti vadantena <bold>nī</bold>kārassa ṭhāne <bold>ne</bold>kāro paṭhito. Evaṃ ‘‘puṇṇamāyā’’ti vattabbe ‘‘puṇṇamāye’’ti vadatā <bold>ya</bold>kārassa ṭhāne <bold>ye</bold>kāro paṭhito. Yathā ca ‘‘dakkhitāye aparājitasaṅgha’’nti imasmiṃ <bold>mahāsamayasutta</bold>ppadese ‘‘dakkhitāyā’’ti vattabbe ‘‘dakkhitāye’’ti vadatā <bold>ya</bold>kārassa ṭhāne <bold>ye</bold>kāro paṭhito, evamidhāpi. Yathā pana ‘‘sabhāye vā dvāramūle vā’’ti ettha ‘‘sabhāya’’nti liṅgabyattayavasena sabhā vuttā, na tathā idha ‘‘puṇṇamāya’’nti liṅgabyattayena <bold>puṇṇamā</bold> vuttā, atha kho ‘‘puṇṇamā’’ti <bold>ā</bold>kārantitthiliṅgavasena vuttā. Tathā hi ‘‘puṇṇamāyo’’ti padaṃ <bold>ya</bold>kāraṭṭhāne <bold>ye</bold>kāruccāraṇavasena sambhūtaṃ bhummavacananti daṭṭhabbaṃ.</unindented>
    <paragraph line="77"><bold>Mā</bold> vuccati sirī. Tathā hi <bold>vidvamukhamaṇḍanaṭīkāyaṃ</bold> ‘‘mālinī’’ti padassatthaṃ vadatā ‘‘mā vuccati lakkhī, alinī bhamarī’’ti vuttaṃ. <bold>Lakkhī</bold>saddo ca <bold>sirī</bold>saddena samānattho, tena ‘‘mā vuccati sirī’’ti attho amhehi anumato, tathā porāṇehipi ‘‘maṃ siriṃ dhāreti vidadhāti cāti mandhātā’’ti attho pakāsito, tasmā ‘‘mālinī mandhātā’’ti ca imānettha nidassanapadāni. Tatra pulliṅgassa tāva <bold>ma</bold>saddassa ayaṃ nāmikapadamālā –</paragraph>
    <paragraph line="78">Mo, mā. Maṃ, me. Mena, mehi, mebhi. Massa, mānaṃ. Mā, masmā, mamhā, mehi, mebhi. Massa, mānaṃ. Me, masmiṃ, mamhi, mesu. Bho ma, bhavanto mā.</paragraph>
    <paragraph line="79">Ayaṃ <pageBreak edition="M" number="0.0323" /> pana itthiliṅgassa <bold>mā</bold>saddassa nāmikapadamālā –</paragraph>
    <paragraph line="80">Mā, mā, māyo. Maṃ, mā, māyo. Māya, māhi, mābhi. Māya, mānaṃ. Māya, māhi, mābhi. Māya, mānaṃ. Māya, māyaṃ, māsu. Bhoti me, bhotiyo māyo.</paragraph>
    <paragraph line="81">Ettha pana sirīvācako <bold>mā</bold>saddo ca saddavācako <bold>rā</bold>saddo cāti ime samānagatikā ekakkharattā nicca<bold>mā</bold>kārantapakatikattā itthiliṅgattā ca.</paragraph>
    <paragraph line="82">Tatra <bold>saṃ</bold> vuccati santacitto puriso. Yaṃ loke ‘‘sappuriso’’ti ca, ‘‘ariyo’’ti ca, ‘‘paṇḍito’’ti ca vadanti, tassetaṃ adhivacanaṃ yadidaṃ ‘‘sa’’nti. Evaṃ sappurisāriyapaṇḍitavācakassa <bold>saṃ</bold>saddassa paccattavacanavasena atthibhāve ‘‘sameti asatā asa’’nti idaṃ payoganidassanaṃ. Ettha hi ‘‘na saṃ asa’’nti samāsacintāya sappurisāsappurisapadatthā <bold>saṃ asaṃ</bold>saddehi vuttāti ñāyanti, tasmā ‘‘sappurisapadattho paccattavacanena <bold>saṃ</bold>saddena vutto natthī’’ti vacanaṃ na vattabbaṃ. Ye ‘‘natthī’’ti vadanti, tesaṃ vacanaṃ na gahetabbaṃ. Nāmikapadamālā panassa ‘‘saṃ, santaṃ, sante’’tiādinā heṭṭhā pakāsitā. Napuṃsakaliṅgatte <bold>saṃ</bold> vuccati dhanaṃ, ‘‘manussassaṃ. Parassaṃ. Sabbassaṃ. Sabbassaharaṇaṃ. Parassaharaṇa’’ntiādīnettha nidassanapadāni. Tattha manussassa saṃ manussassaṃ. Evaṃ parassa saṃ parassaṃ. Sabbassa saṃ sabbassaṃ. Tassa haraṇaṃ parassaharaṇaṃ sabbassaharaṇanti samāso. Tathā <bold>saṃ</bold> vuccati sukhaṃ santi ca. Vuttañhi tabbācakattaṃ porāṇakaviracanāyaṃ –</paragraph>
    <gatha1 line="83">‘‘Devadevo <pageBreak edition="M" number="0.0324" /> saṃdehī no, hīno devātidehato;</gatha1>
    <gathalast line="84">Hatopapātasaṃsāro, sāro saṃ detu dehina’’nti.</gathalast>
    <unindented line="85">Tasmā ayamettha gāthā, ‘‘sakalalokasaṅkaro dīpaṅkaro’’ti ettha ‘‘saṅkaro’’ti padañcanidassanaṃ. ‘‘Saṃ, sāni, sā. Saṃ, sāni, se. Sena’’iccādi pubbe pakāsitanayena ñeyyaṃ. Ettha ca sotūnaṃ sugatamatavare kosallajananatthaṃ samāsantagatassa <bold>saṃ</bold>saddassa nāmikapadamālaṃ paripuṇṇaṃ katvā kathayāma –</unindented>
    <paragraph line="86">Manussassaṃ, manussassāni, manussassā. Manussassaṃ, manussassāni, manussasse. Manussassena, manussassehi, manussassebhi. Manussassassa, manussassānaṃ. Manussassā, manussassasmā, manussassamhā, manussassehi, manussassebhi. Manussassassa, manussassānaṃ. Manussasse, manussassasmiṃ, manussassamhi, manussassesu. Bho manussassa, bhonto manussassāni, manussassā. Esa nayo ‘‘parassaṃ sabbassa’’ntiādīsupi, sabbānetāni padāni abhidheyyaliṅgānīti gahetabbāni.</paragraph>
    <gatha1 line="87"><bold>Yaṃ taṃ ki</bold>mitisaddānaṃ, nāmamālaṃ panattari;</gatha1>
    <gathalast line="88">Sabbanāmaparicchede, pakāsissaṃ tiliṅgato.</gathalast>
    <paragraph line="89">Iccevaṃ heṭṭhā uddiṭṭhānaṃ <bold>ko vi sā</bold>dīnaṃ nāmikapadamālā saddhiṃ atthantaranidassanapadehi vibhattā. Tatridaṃ liṅgavavatthānaṃ –</paragraph>
    <gatha1 line="90"><bold>Ko vi sā</bold> honti pulliṅge, <bold>bhā rā thī dhī ku bhū</bold> thiyaṃ;</gatha1>
    <gathalast line="91"><bold>Kaṃ khaṃ</bold> napuṃsake <bold>go</bold> tu, pume cevitthiliṅgake.</gathalast>
    <gatha1 line="92"><bold>Mo</bold> pume itthiliṅge <bold>mā, saṃ</bold> pume ca napuṃsake;</gatha1>
    <gathalast line="93"><bold>Yaṃ taṃ ki</bold>miti sabbatra, liṅgesveva pavattare.</gathalast>
    <paragraph line="94">Ito aññānipi ekakkharāni upaparikkhitvā gahetabbāni.</paragraph>
    <paragraph line="95">Evaṃ <pageBreak edition="M" number="0.0325" /> viññūnaṃ nayaññūnaṃ saddaracanāvisaye paramavisuddhavipulabuddhipaṭilābhatthaṃ paramasaṇhasukhumatthesu payogesu asammohatthaṃ suvaṇṇatale sīhavijambhanena kesarīsīhassa vijambhanamiva tepiṭake buddhavacane ñāṇavijambhanena vijambhanatthañca adhikūnekakkharavasena liṅgattayaṃ missetvā nāmikapadamālā vibhattā.</paragraph>
    <gatha1 line="96">Sadde bhavanti kusalā na tu keci atthe,</gatha1>
    <gathalast line="97">Atthe bhavanti kusalā na tu keci sadde.</gathalast>
    <gatha1 line="98">Kosallameva paramaṃ dubhayattha tasmā,</gatha1>
    <gathalast line="99">Yogaṃ kareyya satataṃ matimā varanti.</gathalast>
    <centered line="100">Iti navaṅge sāṭṭhakathe piṭakattaye byappathagatīsu</centered>
    <centered line="101">Viññūnaṃ kosallatthāya kate saddanītippakaraṇe</centered>
    <centered line="102">Liṅgattayamissako nāmikapadamālāvibhāgo</centered>
    <centered line="103">Dasamo paricchedo.</centered>
  </content>
</document>