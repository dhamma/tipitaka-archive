<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf2.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/2. bhavatikriyapadamalavibhaga.xml</archivePath>
<title>2. Bhavatikriyāpadamālāvibhāga - Saddanītippakaraṇaṃ (padamālā) - Byākaraṇa gantha-saṅgaho - Anya</title>
</metadata>
<body>
<chapter line="1">2. Bhavatikriyāpadamālāvibhāga</chapter>
<gatha1 line="2">Ito paraṃ pavakkhāmi, sotūnaṃ mativaḍḍhanaṃ;</gatha1>
<gathalast line="3">Kriyāpadakkamaṃ nāma, vibhattādīni dīpayaṃ.</gathalast>
<paragraph line="4">Tatra ākhyātikassa kriyālakkhaṇattasūcikā tyādayo vibhattiyo, tā aṭṭhavidhā vattamānāpañcamīsattamīparokkhāhiyyattanajjatanībhavissantī kālātipattivasena.</paragraph>
<paragraph line="5">Tatthati anti, si tha, mi ma, te ante, se vhe, e mhe iccetā vattamānāvibhattiyo nāma.</paragraph>
<paragraph line="6">Tu antu, hi tha, mi ma, taṃ antaṃ, su vho, e āmase iccetā pañcamīvibhattiyo nāma.</paragraph>
<paragraph line="7">Eyya <pageBreak edition="M" number="0.0019" />eyyuṃ, eyyāsi eyyātha, eyyāmi eyyāma, etha eraṃ, etho eyyāvho, eyyaṃ eyyāmhe iccetā sattamīvibhattiyo nāma.</paragraph>
<paragraph line="8">A u, e ttha, aṃ mha, ttha re, ttho vho, iṃ mhe iccetā parokkhāvibhattiyo nāma.</paragraph>
<paragraph line="9">Ā ū, o ttha, aṃ mhā, ttha tthuṃ, se vhaṃ, iṃ mhase iccetā hiyyattanīvibhattiyo nāma.</paragraph>
<paragraph line="10">Ī uṃ, o ttha, iṃ mhā, ā ū, se vhaṃ, aṃ mhe iccetā ajjatanīvibhattiyo nāma.</paragraph>
<paragraph line="11">Ssati ssanti, ssasi ssatha, ssāmi ssāma, ssate ssante, ssase ssavhe, ssaṃ ssāmhe iccetā bhavissantīvibhattiyo nāma.</paragraph>
<paragraph line="12">Ssā ssaṃsu, sse ssatha, ssaṃ ssāmhā, ssatha ssisu, ssase ssavhe, ssiṃ ssāmhase iccetā kālātipattivibhattiyo nāma.</paragraph>
<paragraph line="13">Sabbāsametāsaṃ vibhattīnaṃ yāni yāni pubbakāni cha padāni, tāni tāni parassapadāni nāma. Yāni yāni pana parāni cha padāni, tāni tāni attanopadāni nāma. Tattha parassapadāni vattamānā cha, pañcamiyo cha, sattamiyo cha, parokkhā cha, hiyyattaniyo cha, ajjataniyo cha, bhavissantiyo cha, kālātipattiyo chāti aṭṭhacattālīsavidhāni honti, tathā itarāni, sabbāni tāni piṇḍitāni channavutividhāni.</paragraph>
<paragraph line="14">Parassapadānamattanopadānañca dve dve padāni paṭhamamajjhimuttamapurisā nāma. Te vattamānādīsu cattāro cattāro, aṭṭhannaṃ vibhattīnaṃ vasena dvattiṃsa, piṇḍitāni parimāṇāneva.</paragraph>
<paragraph line="15">Dvīsu <pageBreak edition="M" number="0.0020" />dvīsu padesu paṭhamaṃ paṭhamaṃ ekavacanaṃ, dutiyaṃ dutiyaṃ bahuvacanaṃ.</paragraph>
<paragraph line="16">Tatra vattamānavibhattīnanti anti, si tha, mi ma iccetāni parassapadāni. Te ante, se vhe, e mhe iccetāni attanopadāni. Parassapadattanopadesupiti anti iti paṭhamapurisā, sitha iti majjhimapurisā, mi ma iti uttamapurisā, te ante iti paṭhamapurisā, se vhe iti majjhimapurisā, e mhe iti uttamapurisā.</paragraph>
<paragraph line="17">Paṭhamamajjhimuttamapurisesupi ti-iti ekavacanaṃ, anti-iti bahuvacananti evaṃ ekavacanabahuvacanāni kamato ñeyyāni. Evaṃ sesāsu vibhattīsu parassapadattanopadapaṭhamamajjhimuttamapurisekavacanabahuvacanāni ñeyyāni.</paragraph>
<paragraph line="18">Tattha <bold>vibhattī</bold>ti kenaṭṭhena vibhatti? Kālādivasena dhātvatthaṃ vibhajatīti vibhatti, syādīhi nāmikavibhattīhi saha sabbasaṅgāhakavasena pana sakatthaparatthādibhede atthe vibhajatīti vibhatti, kammādayo vā kārake ekavacanabahuvacanavasena vibhajatīti vibhatti, vibhajitabbā ñāṇenātipi vibhatti, vibhajanti atthe etāyātipi vibhatti, atha vā satipi jinasāsane avibhattikaniddese sabbena sabbaṃ vibhattīhi vinā atthassā’niddisitabbato visesena vividhena vā ākārena bhajanti sevanti naṃ paṇḍitātipi vibhatti. Tattha avibhattikaniddesalakkhaṇaṃ vadāma saha payoganidassanādīhi.</paragraph>
<gatha1 line="19">Avibhattikaniddeso, nāmikesupalabbhati;</gatha1>
<gathalast line="20">Nākhyātesūti viññeyya-midamettha nidassanaṃ.</gathalast>
<gatha1 line="21">Nigrodhova mahārukkho, thera vādānamuttamo;</gatha1>
<gathalast line="22">Anūnaṃ anadhikañca, kevalaṃ jinasāsanaṃ.</gathalast>
<paragraph line="23">Tatra <pageBreak edition="M" number="0.0021" />thera-iti avibhattiko niddeso, therānaṃ ayanti thero. Ko so? Vādo. Theravādo aññesaṃ vādānaṃ uttamoti ayamattho veditabbo.</paragraph>
<gatha1 line="24">‘‘Kāyo te sabba sovaṇṇo’’, iccādimhipi nāmike;</gatha1>
<gathalast line="25">Avibhattikaniddeso, gahetabbo nayaññunā.</gathalast>
<gatha1 line="26">Avibhattikaniddeso, nanvākhyātepi dissati;</gatha1>
<gathalast line="27">‘‘Bho khāda piva’’iccatra, vade yo koci codako.</gathalast>
<gatha1 line="28">Yadi evaṃ matenassa, bhaveyya avibhattikaṃ;</gatha1>
<gathalast line="29">‘‘Bhikkhu, bho purisi’’ccādi, padampi, na hidaṃ tathā.</gathalast>
<gatha1 line="30">‘‘Bhikkhu, bho purisi’’ccādi, <bold>si ga</bold>lopena vuccati;</gatha1>
<gathalast line="31">Tathā ‘‘khādā’’tiādīni, <bold>hi</bold>lopena pavuccare.</gathalast>
<paragraph line="32">Evaṃ avibhattikaniddeso ākhyātesu na labbhati, nāmesuyeva labbhati. Tatrāpi ‘‘aṭṭha ca puggala dhammadasā te’’ti ettha chandavasena <bold>puggala</bold>iti rassakaraṇaṃ daṭṭhabbaṃ, na ‘‘kakusandha koṇāgamano ca kassapo’’ti ettha <bold>kakusandha</bold>iti avibhattikaniddeso viya avibhattikaniddeso daṭṭhabbo. ‘‘Bhikkhu nisinne mātugāmo upanisinno vā hoti upanipanno vā’’ti ettha pana bhikkhūti idaṃ bhikkhumhīti vattabbatthattā bhumme paccattantipi adiṭṭhavibhattikaniddesotipi vattuṃ yujjati. Tattha pana chandavasena katarassattā tāni padāni avibhattikaniddesapakkhampi bhajantīti vattuṃ na yujjati.</paragraph>
<paragraph line="33">Tattha <bold>parassapadānī</bold>ti parassa atthabhūtāni padāni parassapadāni. Etthuttamapurisesu attano atthesupi attanopadavohāro na kariyati.</paragraph>
<gatha1 line="34">Kiñcāpi <pageBreak edition="M" number="0.0022" />attano atthā, purisā uttamavhayā;</gatha1>
<gatha2 line="35">Tathāpi itaresāna-mussannattāva tabbasā;</gatha2>
<gathalast line="36">Tabbohāro imesānaṃ, porāṇehi niropito.</gathalast>
<paragraph line="37"><bold>Attanopadānī</bold>ti attano atthabhūtāni padāni attanopadāni. Ettha pana paṭhamamajjhimapurisesu parassatthesupi parassapadavohāro na kariyati.</paragraph>
<gatha1 line="38">Paṭhamamajjhimā cete, parassatthā tathāpi ca;</gatha1>
<gathalast line="39">Itaresaṃ nirūḷhattā, tabbohārassa saccato.</gathalast>
<gatha1 line="40">Imassa panimesānaṃ, pubbavohāratāya ca;</gatha1>
<gatha2 line="41">Tathā saṅkaradosassa, haraṇatthāya so ayaṃ;</gatha2>
<gathalast line="42">Attanopadavohāro, esamāropito dhuvaṃ.</gathalast>
<gatha1 line="43">Parassapadasaññādi-saññāyo bahukā idha;</gatha1>
<gathalast line="44">Porāṇehi katattātā, saññā porāṇikā matā.</gathalast>
<paragraph line="45">Tasmā idha paṭhamapurisādīnaṃ tiṇṇaṃ purisānaṃ vacanatthaṃ na pariyesāma. Rūḷhiyā hi porāṇehi tyādīnaṃ purisasaññā vihitā.</paragraph>
<paragraph line="46">Ekavacanabahuvacanesu pana ekassatthassa vacanaṃ <bold>ekavacanaṃ</bold>. Bahūnamatthānaṃ vacanaṃ <bold>bahuvacanaṃ</bold>. Atha vā bahuttepi sati samudāyavasena jātivasena vā cittena sampiṇḍetvā ekīkatassatthassa ekassa viya vacanampi ekavacanaṃ, bahutte nissitassa nissayavohārena vuttassa nissayavasena ekassa viya vacanampi ekavacanaṃ, ekattalakkhaṇena bavhatthānaṃ ekavacanaṃ viya vacanampi ekavacanaṃ. Abahuttepi sati attagarukārāparicchedamātikānusandhinayapucchāsabhāgaputhucitta- samāyogaputhuārammaṇavasena ekatthassa bahūnaṃ viya vacanaṃ bahuvacanaṃ, tathā ye ye bahavo tannivāsataṃputtasaṅkhātassekassatthassa rūḷhīvasena bahūnaṃ viya vacanampi bahuvacanaṃ, ekassatthassa aññenatthena ekābhidhānavasena bahūnaṃ <pageBreak edition="M" number="0.0023" />viya vacanampi bahuvacanaṃ, ekassatthassa nissitavasena bahūnaṃ viya vacanampi bahuvacanaṃ, ekassatthassa ārammaṇabhedakiccabhedavasena bahūnaṃ viya vacanampi bahuvacanaṃ. Evamimehi ākārehi ekamhi vattabbe, ekamhi viya ca vattabbe ekavacanaṃ, bahumhi vattabbe, bahumhi viya ca vattabbe bahuvacanaṃ hotīti daṭṭhabbaṃ. <bold>Puthuvacanaṃ, anekavacana</bold>nti ca imasseva nāmaṃ.</paragraph>
<gatha1 line="47">Vacanesu ayaṃ attho, nāmākhyātavibhattinaṃ;</gatha1>
<gathalast line="48">Vasena adhigantabbo, sāsanatthagavesinā.</gathalast>
<paragraph line="49">Tasmā tadatthaviññāpanatthaṃ idha nāmikapayogehi sahevākhyātapayoge pavakkhāma – ‘‘rājā āgacchati, sahāyo me āgacchati, ekaṃ citta’’ miccevamādayo ekassatthassa ekavacanapayogā. ‘‘Rājāno āgacchanti, sahāyā me āgacchanti, na me dessā ubho puttā, dve tīṇi’’ iccevamādayo bavhatthānaṃ bahuvacanapayogā.</paragraph>
<paragraph line="50">‘‘Sā senā mahatī āsi, bahujjano pasannosi, sabbo taṃ jano ojināyatu, itthigumbassa pavarā, buddhassāhaṃ vatthayugaṃ adāsiṃ, dvayaṃ vo bhikkhave desessāmi, pemaṃ mahantaṃ ratanattayassa, kare pasādañca naro avassaṃ, bhikkhusaṅgho, balakāyo, devanikāyo, ariyagaṇo’’- iccevamādayo, ‘‘dvikaṃ tika’’miccādayo ca samudāyavasena bavhatthānaṃ ekavacanapayogā.</paragraph>
<paragraph line="51">Katthaci pana īdisesu ṭhānesu bahuvacanapayogāpi dissanti. Tathā hi ‘‘pūjitā ñātisaṅghehi, devakāyā samāgatā, sabbete devanikāyā, dve devasaṅghā, tīṇi <pageBreak edition="M" number="0.0024" />dukāni, cattāri navakāni’’ iccevamādayo payogāpi dissanti. Ime ekavacanavasena vattabbassa samudāyassa bahusamudāyavasena bahuvacanapayogāti gahetabbā, saṅgayhamānā ca bavhatthabahuvacane saṅgahaṃ gacchanti visuṃyeva vā, tasmā bahusamudāyāpekkhabahuvacananti etesaṃ nāmaṃ veditabbaṃ.</paragraph>
<paragraph line="52">‘‘Pāṇaṃ na hane, sasso sampajjati’’ iccevamādayo jātivasena bavhatthānaṃ ekavacanapayogā, tabbhāvasāmaññena bavhatthānaṃ ekavacanapayogātipi vattuṃ vaṭṭati.</paragraph>
<paragraph line="53">‘‘Nāgaṃ raṭṭhassa pūjitaṃ, sāvatthī saddhā ahosi pasannā’’ iccevamādayo nissayavasena pavattānaṃ nissayavohārena vuttānamekavacanapayogā.</paragraph>
<paragraph line="54">‘‘Tilakkhaṇaṃ, kusalākusalaṃ, viññāṇapaccayā nāmarūpaṃ, nāmarūpapaccayā saḷāyatanaṃ, dhammavinayo, cittaseno ca gandhabbo, natiyā asati āgatigati na hoti, āgatigatiyā asati cutūpapāto na hoti’’ iccevamādayo ekattalakkhaṇe bavhatthānaṃ ekavacanapayogā.</paragraph>
<paragraph line="55">‘‘Evaṃ mayaṃ gaṇhāma, amhākaṃ pakati, padhānanti kho meghiya vadamānaṃ kinti vadeyyāma’’ iccevamādayo ekassatthassa attavasena bahuvacanapayogā.</paragraph>
<paragraph line="56">‘‘Te manussā taṃ bhikkhuṃ etadavocuṃ ‘bhuñjatha bhante’ti, ahaṃ manussesu manussabhūtā, abbhāgatānā’sanakaṃ adāsiṃ’’ iccevamādayo ekassatthassa garukāravasena bahuvacanapayogā.</paragraph>
<paragraph line="57">‘‘Appaccayā <pageBreak edition="M" number="0.0025" />dhammā, asaṅkhatā dhammā’’ iccevamādayo ekassatthassa aparicchedavasena bahuvacanapayogā, aniyamitasaṅkhāvasena bahuvacanapayogā vā.</paragraph>
<paragraph line="58">Keci pana ‘‘desanāsotapātavasena bahuvacanapayogā’’tipi vadanti, taṃ na gahetabbaṃ. Na hi tathāgato satisampajaññarahito dhammaṃ deseti, yutti ca na dissati ‘‘mātikāyaṃ pucchāyaṃ vissajjane cāti tīsupi ṭhānesu appaccayādidhamme desento satthā punappunaṃ bahuvacanavasena desanāsote patitvā dhammaṃ desetī’’ti.</paragraph>
<paragraph line="59">‘‘Katame dhammā appaccayā’’ iccevamādayo ekassatthassa mātikānusandhinayena bahuvacanapayogā.</paragraph>
<paragraph line="60">‘‘Ime dhammā appaccayā’’ iccevamādayo ekassatthassa pucchānusandhinayena bahuvacanapayogā.</paragraph>
<paragraph line="61">‘‘Katame dhammā no parāmāsā, te dhamme ṭhapetvā avasesā kusalākusalābyākatā dhammā’’ iccevamādayo ekassatthassa pucchāsabhāgena bahuvacanapayogā.</paragraph>
<paragraph line="62">‘‘Atthi bhikkhave aññeva dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṃ abhiññā sacchikatvā pavedetī’’ti ayamekassatthassa puthucittasamāyogaputhuārammaṇavasena bahuvacanapayogo.</paragraph>
<paragraph line="63">‘‘Ekaṃ samayaṃ bhagavā sakkesu viharati kapilavatthusmiṃ mahāvane,</paragraph>
<gatha1 line="64">Santi <pageBreak edition="M" number="0.0026" />puttā videhānaṃ, dīghāvu raṭṭhavaḍḍhano;</gatha1>
<gathalast line="65">Te rajjaṃ kārayissanti, mithilāyaṃ pajāpati’’ –</gathalast>
<paragraph line="66">Iccevamādayo saddā ye ye bahavo, tannivāsataṃputtasaṅkhātassekatthassa rūḷhīvasena bahuvacanapayogā.</paragraph>
<paragraph line="67">‘‘Sāriputtamoggallāne āmantesi ‘gacchatha tumhe sāriputtā kīṭāgiriṃ gantvā assajipunabbasukānaṃ bhikkhūnaṃ kīṭāgirismā pabbājanīyakammaṃ karotha, tumhākaṃ ete saddhivihārino’ti’’, ‘‘kacci vo kulaputtā, etha byagghā nivattavho’’ iccevamādayo ekassatthassa aññenatthena ekābhidhānavasena bahuvacanapayogā.</paragraph>
<paragraph line="68">‘‘Mañcā ukkuṭṭhiṃ karonti’’ iccevamādayo ekassatthassa nissitavasena bahuvacanapayogā.</paragraph>
<paragraph line="69">‘‘Cattāro satipaṭṭhānā’’ti ayamārammaṇabhedena ekassatthassa bahuvacanapayogo.</paragraph>
<paragraph line="70">‘‘Cattāro sammappadhānā’’ti ayaṃ pana kiccabhedena ekassatthassa bahuvacanapayogo.</paragraph>
<paragraph line="71">Tattha ekatthekavacanaṃ, samudāyāpekkhekavacanaṃ, jātyāpekkhekavacanaṃ, tannissayāpekkhekavacanaṃ, ekattalakkhaṇekavacananti pañcavidhaṃ ekavacanaṃ bhavati. Ettha pana jātyāpekkhekavacanaṃ atthato sāmaññāpekkhekavacanamevāti daṭṭhabbaṃ.</paragraph>
<paragraph line="72">Bavhatthabahuvacanaṃ, bahusamudāyāpekkhabahuvacanaṃ, attabahuvacanaṃ, garukārabahuvacanaṃ, aparicchedabahuvacanaṃ, mātikānusandhinayabahuvacanaṃ, pucchānusandhinayabahuvacanaṃ, pucchāsabhāgabahuvacanaṃ, puthucittasamāyogaputhuārammaṇabahuvacanaṃ, tannivāsabahuvacanaṃ, taṃputtabahuvacanaṃ, ekābhidhānabahuvacanaṃ, tannissitāpekkhabahuvacanaṃ <pageBreak edition="M" number="0.0027" />, ārammaṇabhedabahuvacanaṃ, kiccabhedabahuvacananti pannarasavidhaṃ bahuvacanaṃ bhavati. Iccevaṃ vīsadhā sabbāni ekavacanabahuvacanāni saṅgahitāni. Atridaṃ pāḷivavatthānaṃ –</paragraph>
<gatha1 line="73">Ekatthe dekavacana-ñcitarasmitarampi ca;</gatha1>
<gatha2 line="74">Samudāyajātiekatta-lakkhaṇekavacopi ca;</gatha2>
<gathalast line="75">Sāṭṭhakathe piṭakamhi, pāṭhe pāyena dissare.</gathalast>
<gatha1 line="76">Garumhi cattanekasmiṃ, bahuvacanakaṃ pana;</gatha1>
<gathalast line="77">Pāḷiyaṃ appakaṃ aṭṭha-kathāṭīkāsu taṃ bahuṃ.</gathalast>
<gatha1 line="78">Tathā hi bahukaṃ deka-vacanaṃyeva pāḷiyaṃ;</gatha1>
<gathalast line="79">Garumhi cattanekasmiṃ, idamettha nidassanaṃ.</gathalast>
<gatha1 line="80">‘‘Namo te purisājañña, namo te purisuttama;</gatha1>
<gathalast line="81">Tava sāsanamāgamma, pattomhi amataṃ padaṃ’’.</gathalast>
<gatha1 line="82">Iccevamādayo pāṭhā, bahudhā jinasāsane;</gatha1>
<gathalast line="83">Dissantīti vijāneyya, vidvā akkharacintako.</gathalast>
<gatha1 line="84">Sātisayaṃ garukārā-rahassāpi mahesino;</gatha1>
<gathalast line="85">Ekavacanayogena, niddeso dissate yato.</gathalast>
<gatha1 line="86">Tato vohārakusalo, kareyyatthānurūpato;</gatha1>
<gathalast line="87">Ekavacanayogaṃ vā, itaraṃ vā sumedhaso.</gathalast>
<gatha1 line="88">Pāyena tannivāsamhi, bahuvacanakaṃ ṭhitaṃ;</gatha1>
<gathalast line="89">Taṃputte appakaṃ tanni-ssayekavacanampi ca.</gathalast>
<gatha1 line="90">Puthucittāpariccheda-mātikāsandhiādisu;</gatha1>
<gathalast line="91">Bahuvacanakañcāpi, appakanti pakāsaye.</gathalast>
<gatha1 line="92">Ekābhidhānato kiccā, tathā gocaratopi ca;</gatha1>
<gathalast line="93">Bahuvacanakaṃ tanni-ssitāpekkhañca appakaṃ.</gathalast>
<gatha1 line="94">Iccevaṃ <pageBreak edition="M" number="0.0028" />sappayogaṃ tu, ñatvāna vacanadvayaṃ;</gatha1>
<gathalast line="95">Kātabbo pana vohāro, yathāpāḷi vibhāvinā.</gathalast>
<paragraph line="96">Idāni kālādivasena ākhyātappavattiṃ dīpayissāma – kālakārakapurisaparidīpakaṃ kriyālakkhaṇaṃ <bold>ākhyātikaṃ</bold>. Tatra <bold>kāla</bold>nti atītānāgatapaccuppannavasena tayo kālā, atītānāgatapaccuppannāṇattiparikappakālātipattivasena pana cha, te ekekā tipurisakā.</paragraph>
<gatha1 line="97">Vuttappakārakālesu, yadidaṃ vattate yato;</gatha1>
<gathalast line="98">Ākhyātikaṃ tato tassa, kāladīpanatā matā.</gathalast>
<paragraph line="99"><bold>Kāraka</bold>nti kammakattubhāvā. Te hi upacāramukhyasabhāvavasena karonti karaṇanti ca ‘‘kārakā’’ti vuccanti. Teva yathākkamaṃ kriyānimitta taṃsādhaka taṃsabhāvāti veditabbā.</paragraph>
<gatha1 line="100">Kammaṃ kattā ca bhāvo ca, iccevaṃ kārakā tidhā;</gatha1>
<gathalast line="101">Vibhattipaccayā ettha, vuttā nāññatra saccato.</gathalast>
<gatha1 line="102">‘‘Paribhaviyyati’’ccādī, kamme sijjhanti kārake;</gatha1>
<gathalast line="103">‘‘Sambhavatī’’tiādīni, sijjhare kattukārake.</gathalast>
<gatha1 line="104">‘‘Vibhaviyyati’’iccādī, bhāve sijjhanti kārake;</gatha1>
<gathalast line="105">Tividhesvevametesu, vibhattipaccayā matā.</gathalast>
<gatha1 line="106">Kārakattayamuttaṃ yaṃ, ākhyātaṃ natthi sabbaso;</gatha1>
<gathalast line="107">Tasmā taddīpanattampi, tassākhyātassa bhāsitaṃ.</gathalast>
<gatha1 line="108">Kārakattaṃ tu bhāvassa, sacepi na samīritaṃ;</gatha1>
<gathalast line="109">Kārakalakkhaṇe tena, bhāvena ca avatthunā.</gathalast>
<gatha1 line="110">Kriyānipphatti <pageBreak edition="M" number="0.0029" />natthīti, yuttitopi ca natthi taṃ;</gatha1>
<gatha2 line="111">Tathāpākhyātike tassa, tabbohāro niruttiyaṃ;</gatha2>
<gathalast line="112">Patiṭṭhitanayovāti, mantvā amhehi bhāsito.</gathalast>
<paragraph line="113"><bold>Puriso</bold>ti ekavacanabahuvacanakā paṭhamamajjhimuttamapurisā. Tattha paṭhamapuriso ākhyātapadena tulyādhikaraṇe sādhakavācake vā kammavācake vā <bold>tumhā’mha</bold>saddavajjite paccattavacanabhūte nāmamhi ‘‘abhinīhāro samijjhati, bodhi vuccati catūsu maggesuñāṇa’’ntiādīsu viya payujjamānepi, taṭṭhāniyatte sati ‘‘bhāsati vā karoti vā, pīḷiyakkhoti maṃ vidū, vuccatīti vacana’’ntiādīsu viya appayujjamānepi sabbadhātūhi paro hoti. Katthaci pana pāḷippadese nāmassa appayuttattā paṭhamapurisapayogattho duranubodho bhavati, yathā ‘‘dukkhaṃ te vedayissāmi, tattha assāsayantu ma’’nti. Tathā hi ettha ‘‘pādā’’ti pāṭhaseso, tasmiṃ dukkhasāsanārocane vattuṃ avisahanavasena kilamantaṃ maṃ devassa ubho pādā assāsentu, vissaṭṭho kathehīti maṃ vadathāti adhippāyo ca bhavati.</paragraph>
<gatha1 line="114">Adhippāyo sudubbodho, yasmā vijjati pāḷiyaṃ;</gatha1>
<gathalast line="115">Tasmā upaṭṭhahaṃ gaṇhe, garuṃ garumataṃ vidū.</gathalast>
<paragraph line="116">Tatrimāni <bold>bhū</bold>dhātādhikārattā <bold>bhū</bold>dhātuvasena nidassanapadāni. So paribhavati, te paribhavanti, paribhavati, paribhavanti. Sapatto abhibhaviyate, sabbā vityā’nubhūyate, abhibhaviyate, anubhūyateti. Yattha satipi nāmassa sādhakavācakatte apaccattavacanattā ākhyātapadena tulyādhikaraṇatā na labbhati, tattha kammavācakaṃ paccattavacanabhūtaṃ tulyādhikaraṇapadaṃ paṭicca paṭhamapurisādayo tayo labbhanti. Taṃ <pageBreak edition="M" number="0.0030" />yathā? Paribhaviyyate puriso devadattena, paribhaviyyase tvaṃ devadattena, paribhaviyyamhe mayaṃ akusalehi dhammehi. Ettha panidaṃ vacanaṃ na vattabbaṃ ‘‘nindanti tuṇhimāsina’ntiādīsu satipi nāmassa kammavācakatte apaccattavacanattā ākhyātapadena tulyādhikaraṇatā na labbhatīti paṭhamapurisuppatti na siyā’’ti. Kasmāti ce? ‘‘Nindanti tuṇhimāsina’’ntiādīsu ‘‘janā’’ti ajjhāharitabbassa sādhakavācakassa nāmassa saddhimākhyātapadena tulyādhikaraṇabhāvassa icchitattā. Evamuttaratrāpi nayo.</paragraph>
<paragraph line="117">Majjhimapuriso ākhyātapadena tulyādhikaraṇe sādhakavācake vā kammavācake vā paccattavacanabhūte <bold>tumha</bold>sadde payujjamānepi, taṭṭhāniyatte sati appayujjamānepi sabbadhātūhi paro hoti. Tvaṃ atibhavasi, tumhe atibhavatha, atibhavasi, atibhavatha. Tvaṃ paribhaviyase devadattena, tumhe paribhaviyavhe. Yattha satipi <bold>tumha</bold>saddassa sādhakavācakatte apaccattavacanattā ākhyātapadena tulyādhikaraṇatā na labbhati, na tattha majjhimapuriso hoti. Itare pana dve honti kammavācakaṃ paccattavacanabhūtaṃ tulyādhikaraṇapadaṃ paṭicca. Taṃ yathā? Tayā abhibhaviyate sapatto, tayā abhibhaviye ahaṃ.</paragraph>
<paragraph line="118">Uttamapuriso ākhyātapadena tulyādhikaraṇe sādhakavācake vā kammavācake vā paccattavacanabhūte <bold>amha</bold>sadde payujjamānepi, taṭṭhāniyatte sati appayujjamānepi sabbadhātūhi paro hoti. Ahaṃ paribhavāmi, mayaṃ paribhavāma, paribhavāmi, paribhavāma. Ahaṃ paribhaviyyāmi akusalehi dhammehi, mayaṃ paribhaviyyāma, paribhaviyyāmi, paribhaviyyāma. Yattha satipi <bold>amha</bold>saddassa sādhakavācakatte apaccattavacanattā ākhyātapadena tulyādhikaraṇatā na labbhati, na tattha <pageBreak edition="M" number="0.0031" />uttamapuriso hoti. Itare pana dve honti kammavācakaṃ paccattavacanabhūtaṃ tulyādhikaraṇapadaṃ paṭicca. Taṃ yathā? Mayā anubhaviyate sampatti, mayā abhibhaviyase tvaṃ. Evaṃ yattha yattha sādhakavācakānaṃ vā kammavācakānaṃ vā nāmādīnaṃ paccattavacanabhūtānaṃ ākhyātapadehi tulyādhikaraṇatte laddhe tattha tattha paṭhamapurisādayo labbhanti, tasmā nāmādīnaṃ paccattavacanabhūtānaṃ tulyādhikaraṇabhāvoyeva paṭhamapurisādīnamuppattiyā kāraṇaṃ.</paragraph>
<paragraph line="119">Dvinnaṃ tiṇṇaṃ vā purisānamekābhidhāne paro puriso gahetabbo. Ettha ekābhidhānaṃ nāma ekato abhidhānaṃ ekakālābhidhānañca. Tañca kho <bold>ca</bold>saddapayogeyeva, acasaddapayoge bhinnakālābhidhāne taggahaṇābhāvato. ‘‘Tumhe atthakusalā bhavatha, mayamatthakusalā bhavāma’’ iccevamādayo tappayogā. Tattha tumhe atthakusalā bhavatha – iccetasmiṃ vohāre ‘‘so ca atthakusalo bhavati, tvañca atthakusalo bhavasi, tumhe atthakusalā bhavathā’’ti evaṃ dvinnamekābhidhāne paro puriso gahetabbo. ‘‘Mayamatthakusalā bhavāma’’ iccetasmiṃ pana ‘‘so ca atthakusalo bhavati, ahañca atthakusalo bhavāmi, mayamatthakusalā bhavāmā’’ti vā ‘‘tvañca atthakusalo bhavasi, ahañca atthakusalo bhavāmi, mayamatthakusalā bhavāmā’’ti vā evampi dvinnamekābhidhāne paro puriso gahetabbo. ‘‘So ca atthakusalo bhavati, tvañca atthakusalo bhavasi, ahañca atthakusalo bhavāmi, mayamatthakusalā bhavāmā’’ti vā ‘‘so ca atthakusalo bhavati, te ca atthakusalā bhavanti, tvañca atthakusalo bhavasi, tumhe ca atthakusalā bhavatha, ahañca atthakusalo bhavāmi, mayamatthakusalā bhavāmā’’ti vā evaṃ tiṇṇamekābhidhāne paro puriso gahetabbo.</paragraph>
<paragraph line="120">Aparopi <pageBreak edition="M" number="0.0032" />atthanayo vuccati – ‘‘tvañca atthakusalo bhavasi, so ca atthakusalo bhavati, tumhe atthakusalā bhavathā’’ti vā ‘‘ahañca atthakusalo bhavāmi, so ca atthakusalo bhavati, mayamatthakusalā bhavāmā’’ti vā iminā nayena anekappabhedo atthanayo. Evaṃ sesāsu vibhattīsu pañcamīsattamiyādīsu paropuriso gahetabbo. Sabbesu ca kriyāpadesu bavhatthavācakesu bahuvacanantesu, na pana bahuvacanantesupi ekassattano vācakesu garukātabbassekassatthassa vācakesu ca kriyāpadesu. Ettha codanāsandīpaniyo imā gāthā –</paragraph>
<gatha1 line="121">‘‘Tvañca bhavasi so cāpi, bhavati’’ccādibhāsane;</gatha1>
<gathalast line="122">‘‘Tumhe bhavatha’’ iccādi, paroposo kathaṃ siyā?;</gathalast>
<gatha1 line="123">‘‘Ahaṃ bhavāmi so cāpi, bhavati’’ccādibhāsane;</gatha1>
<gathalast line="124">‘‘Mayaṃ bhavāma’’iccādi, uttamo ca kathaṃ siyā?;</gathalast>
<paragraph line="125">Ettha ca vuccate –</paragraph>
<gatha1 line="126">Pacchā vutto paro nāma, saññāya paṭipāṭiyā;</gatha1>
<gathalast line="127">Evaṃ pana gahetabbo, paropurisanāmako.</gathalast>
<gatha1 line="128">Paṭhamamhā paro nāma, majjhimo uttamopi ca;</gatha1>
<gathalast line="129">Majjhimamhā paro nāma, uttamo puriso ruto.</gathalast>
<gatha1 line="130">Evaṃ tu gahaṇañhettha, vohārassānulomakaṃ;</gatha1>
<gathalast line="131">Doso tadanulomamhi, gahaṇasmiṃ na vijjati.</gathalast>
<gatha1 line="132">‘‘Tvañca bhadde sukhī hohi, eso cāpi mahāmigo’’;</gatha1>
<gathalast line="133">Iti pāṭho yato diṭṭho, tasmā evaṃ vademase.</gathalast>
<gatha1 line="134">‘‘Tumhe dve sukhitā hotha’’, iccattho tattha dissati;</gatha1>
<gathalast line="135">Evaṃpyayaṃ nayo vutto, attanomatiyā mama.</gathalast>
<gatha1 line="136">Attanomati <pageBreak edition="M" number="0.0033" />kiñcāpi, kathitā sabbadubbalā;</gatha1>
<gathalast line="137">Tathāpi nayamādāya, kathitattā akopiyā.</gathalast>
<gatha1 line="138">‘‘Dhammena rajjaṃ kārentaṃ, raṭṭhā pabbājayittha maṃ;</gatha1>
<gathalast line="139">Tvañca jānapadā ceva, negamā ca samāgatā’’.</gathalast>
<gatha1 line="140">‘‘Ahañca maddidevī ca, jālīkaṇhājinā cubho;</gatha1>
<gathalast line="141">Aññamaññaṃ sokanudā, vasāma assame tadā’’.</gathalast>
<gatha1 line="142">Etā gāthāpi etassa, atthassa pana sādhikā;</gatha1>
<gatha2 line="143">Tāsu vuttanayeneva, attho supākaṭo siyā;</gatha2>
<gathalast line="144">Evaṃ viññūhi viññeyyaṃ, bahunā bhāsitena kiṃ.</gathalast>
<gatha1 line="145">Ākārena manāpena, kathane yena kenaci;</gatha1>
<gathalast line="146">Na virujjhati ce attho, taṃ pamāṇaṃ sudhīmataṃ.</gathalast>
<gatha1 line="147">Purisattayato eso, paropurisanāmako;</gatha1>
<gathalast line="148">Nupalabbhati paccekaṃ, tadantogadhatova yaṃ.</gathalast>
<gatha1 line="149">Pāṭavatthāya sotūnaṃ, vohāratthesu sabbaso;</gatha1>
<gathalast line="150">Visuṃ alabbhamānopi, labbhamānova uddhaṭo.</gathalast>
<paragraph line="151">Saṅkhepatopettha purisappavatti evaṃ upalakkhitabbā <bold>‘‘amha</bold>vacanatthe uttamo, <bold>tumha</bold>vacanatthe majjhimo, aññesaṃ vacanatthe paṭhamo’’ti.</paragraph>
<gatha1 line="152">Tyādīnaṃ purisasaññā, yasmā vuttā tato idaṃ;</gatha1>
<gathalast line="153">Tabbantākhyātikaṃ ñeyyaṃ, purisaparidīpakaṃ.</gathalast>
<paragraph line="154">Evaṃ sabbathāpi ākhyātikassa kālakārakapurisaparidīpanatā vuttā.</paragraph>
<paragraph line="155"><bold>Kriyālakkhaṇa</bold>nti ettha kathaṃ ākhyātikassa kriyālakkhaṇatā veditabbā?</paragraph>
<gatha1 line="156">Lakkhiyati <pageBreak edition="M" number="0.0034" />kriyāyetaṃ, kriyā vā assa lakkhaṇaṃ;</gatha1>
<gathalast line="157">Kriyālakkhaṇatā evaṃ, veditabbā tathā hi ca.</gathalast>
<gatha1 line="158">‘‘Gacchati’’ccādikaṃ sutvā, kriyāsandīpanaṃ padaṃ;</gatha1>
<gathalast line="159">‘‘Ākhyātika’’nti dhīrehi, ākhyātaññūhi saññitaṃ.</gathalast>
<gatha1 line="160">Lakkhaṇaṃ hoti nāmassa, yathā satvābhidhānatā;</gatha1>
<gathalast line="161">Kriyābhidhānatā evaṃ, ākhyātasseva lakkhaṇaṃ.</gathalast>
<gatha1 line="162">Atthato pana etassa, kriyāvācakatā idha;</gatha1>
<gathalast line="163">Lakkhaṇaṃ iti viññeyyaṃ, lakkhaṇaññūhi lakkhitaṃ.</gathalast>
<gatha1 line="164">‘‘Kiṃ karosī’’ti puṭṭhassa, ‘‘pacāmi’’ccādinā ‘‘ahaṃ’’;</gatha1>
<gathalast line="165">Paṭivācāya dānena, kriyāvācakatā matā.</gathalast>
<gatha1 line="166">Evamākhyātikassa kriyālakkhaṇatā veditabbā;</gatha1>
<gathalast line="167">Idāni kālesu vibhattippavatti evaṃ veditabbā –</gathalast>
<gatha1 line="168">Paccuppannamhi kālasmiṃ, vattamānā pavattati;</gatha1>
<gathalast line="169">Āsiṭṭhāṇāpanatthesu, paccuppannamhi pañcamī.</gathalast>
<gatha1 line="170">Paccuppanne parikappā-numatyatthesu sattamī;</gatha1>
<gathalast line="171">Appaccakkhe atītamhi, parokkhā sampavattati.</gathalast>
<gatha1 line="172">Hiyyo pabhuti kālasmiṃ, atītamhi pavattati;</gatha1>
<gathalast line="173">Paccakkhe vā apaccakkhe, hiyyattanī niruttitā.</gathalast>
<gatha1 line="174">Ajjappabhuti kālasmiṃ, atītamhi pavattati;</gatha1>
<gathalast line="175">Paccakkhe vā apaccakkhe, samīpejjatanavhayā.</gathalast>
<gatha1 line="176">Anāgate bhavissantī, kālasmiṃ sampavattati;</gatha1>
<gatha2 line="177">Kriyātipannamattamhi, tīte kālātipattikā;</gatha2>
<gathalast line="178">Anāgatepi hotīti, niruttaññūhi bhāsitā.</gathalast>
<paragraph line="179">Evaṃ kālesu vibhattippavattiṃ ñatvā ye te suttantesu vicittā suvisadavipulatikhiṇabuddhivisayabhūtā payogā dissanti, tesu pāṭavamicchantehi tyādikkamena vuccamānā kriyāpadamālā <pageBreak edition="M" number="0.0035" />sallakkhitabbā – bhavati, bhavanti. Bhavasi, bhavatha. Bhavāmi, bhavāma. Bhavate, bhavante. Bhavase, bhavavhe. Bhave, bhavāmhe. Ayaṃ aññayogādirahitā kriyāpadamālā.</paragraph>
<paragraph line="180">Dissanti ca suttantesu atthasambhavepi aññayogādirahitāni kriyāpadāni. Seyyathidaṃ? ‘‘Sabbe saṅkhārā aniccāti, yadā paññāya passati. Yaṃ maṃ bhaṇasi sārathi. Aññaṃ sepaṇṇi gacchāmi’’ iccevamādīni etassatthassa paridīpaniyā kriyāpadamālā.</paragraph>
<paragraph line="181">Ettha tividho kriyāpadesu yogo <bold>ta</bold>yogo, <bold>ma</bold>yogo, aññayogo ca. Tattha majjhimapurisā <bold>ta</bold>yogavasena gahetabbā, uttamapurisā <bold>ma</bold>yogavasena. Paṭhamapurisā aññayogavasena. Tyādīnamettha paṭipāṭiyā ayaṃ anugīti –</paragraph>
<gatha1 line="182">Aññayogena paṭhamā, <bold>ta</bold>yogena tu majjhimā;</gatha1>
<gathalast line="183">Mayogenuttamā honti, gahetabbā vibhāvinā.</gathalast>
<paragraph line="184">Sotūnaṃ payogesu kosallatthaṃ aññayogādisahitamaparampi kriyāpadamālaṃ vadāma – so bhavati, te bhavanti. Tvaṃ bhavasi, tumhe bhavatha. Ahaṃ bhavāmi, mayaṃ bhavāma. So bhavate, te bhavante. Tvaṃ bhavase, tumhe bhavavhe. Ahaṃ bhave, mayaṃ bhavāmhe. Ayaṃ aññayogādisahitā kriyāpadamālā.</paragraph>
<paragraph line="185">Dissanti ca suttantesu aññayogādisahitānipi kriyāpadāni. Seyyathidaṃ? <bold>‘‘Yaṃ</bold>pāyaṃ deva kumāro suppatiṭṭhitapādo, idampimassa mahāpurisassa mahāpurisalakkhaṇaṃ bhavati, tassimāni satta ratanāni bhavanti. Yo dandhakāle tarati <pageBreak edition="M" number="0.0036" />, taraṇīye ca dandhati, tvaṃsi ācariyo mama, ahampi daṭṭhukāmosmi, pitaraṃ me idhāgataṃ’’ iccevamādīni etassatthassa paridīpaniyā kriyāpadamālā.</paragraph>
<paragraph line="186">Yo <bold>tumha</bold>saddena vattabbe atthe nipatati, na pana hoti tumhatthavācako, neso saddo kriyāpadassa <bold>ta</bold>yogasahitattaṃ sādheti, aññadatthu aññayogasahitattaññeva sādheti. Yo ca <bold>amha</bold>saddena vattabbe atthe nipatati, na pana hoti amhatthavācako, na sopi saddo kriyāpadassa <bold>ma</bold>yogasahitattaṃ sādheti, aññadatthu aññayogasahitattaññeva sādheti.</paragraph>
<paragraph line="187">Tatra <bold>tumha</bold>saddena tāva vattabbatthe – ‘‘na bhavaṃ eti puññatthaṃ, sivirājassa dassanaṃ. Māyasmā samaggassa saṅghassa bhedāya parakkami. Idha bhante bhagavā paṃsukūlaṃ dhovatū’’ti iccevamādayo payogā. <bold>Amha</bold>saddena pana vattabbatthe ‘‘upāli taṃ mahāvīra, pāde vandati satthuno. Sāvako te mahāvīra, saraṇo vandati satthuno’’ti ca iccevamādayo payogā. Idametthupalakkhitabbaṃ ‘‘tvaṃ tumhe ahaṃ maya’’nti atthadīpaka <bold>ta</bold>yoga <bold>ma</bold>yogato añño aññatthadīpano payogoyeva aññayogo nāma, tattha paṭhamapuriso bhavatīti.</paragraph>
<paragraph line="188">Yajjevaṃ ‘‘sabbāyasaṃ kūṭamatippamāṇaṃ, paggayha so tiṭṭhasi antalikkhe. Esa sutvā pasīdāmi, vaco te isisattamā’’tiādīsu kathaṃ. Ettha hi majjhimuttamapurisasambhavoyeva dissati, na tu paṭhamapurisasambhavoti? Vuccate – ‘‘sabbāyasaṃ kūṭamatippamāṇaṃ, paggayha so tiṭṭhasi antalikkhe’’tiādīsu ‘‘so’’tiādikassa nāmasaddassa <bold>tumha’mha</bold>saddassatthavācakasaddehi‘‘tiṭṭhasī’’tiādīnaṃ syādyantānaṃ padānaṃ dassanato accantamajjhāharitabbehi <pageBreak edition="M" number="0.0037" />samānādhikaraṇattā tagguṇabhūtattā ca majjhimuttamapurisasambhavo samadhigantabbo. Īdisesu payogesu syādyantānaṃ dassanavasena avijjamānānipi ajjhāharitabbāni ‘‘tvamaha’’miccādīni padāni bhavanti. Katthaci pana paripuṇṇāni dissanti ‘‘sātvaṃ vaṅkamanuppattā, kathaṃ maddi karissasi. So ahaṃ vicarissāmi, gāmā gāmaṃ purā pura’’nti iccevamādīsu.</paragraph>
<paragraph line="189">Ākhyātikassa kriyālakkhaṇattā aliṅgabhedattā ca tiṇṇaṃ liṅgānaṃ sādhāraṇabhāvaparidīpanatthaṃ aparampi kriyāpadamālaṃ vadāma –</paragraph>
<paragraph line="190">Puriso bhavati, kaññā bhavati, cittaṃ bhavati, purisā bhavanti, kaññāyo bhavanti, cittāni bhavanti. Bho purisa tvaṃ bhavasi, bhoti kaññe tvaṃ bhavasi, bho citta tvaṃ bhavasi, bhavanto purisā tumhe bhavatha, bhotiyo kaññāyo tumhe bhavatha, bhavanto cittāni tumhe bhavatha. Ahaṃ puriso bhavāmi, ahaṃ kaññā bhavāmi, ahaṃ cittaṃ bhavāmi, mayaṃ purisā bhavāma, mayaṃ kaññāyo bhavāma, mayaṃ cittāni bhavāma.</paragraph>
<paragraph line="191">Esa nayo attanopadesu, sesavibhattīnaṃ sabbapadesupi. Ayamākhyātikassa tiṇṇaṃ liṅgānaṃ sādhāraṇabhāvaparidīpanī kriyāpadamālāva.</paragraph>
<paragraph line="192">Vuttañhetaṃ <bold>niruttipiṭake</bold>‘‘kriyālakkhaṇamākhyātikamaliṅgabheda’’miti. Tatra <bold>aliṅgabheda</bold>miti ko attho? Itthipumanapuṃsakānaṃ avisesattho vuccate ‘‘aliṅgabheda’’miti. Yathā ‘‘puriso gacchati, kaññā gacchati, cittaṃ gacchatī’’ti. Catudhā uddiṭṭhakriyāpadesu yathā ‘‘bhavatī’’ti <bold>a</bold>kārānantaratyantapadaṃ gahetvā ‘‘bhavati bhavanti bhavasī’’tiādinā kriyāpadamālā sabbathā katā, evaṃ ‘‘ubbhavati’’ccādīnipi <bold>a</bold>kārānantaratyantapadāni gahetvā ‘‘ubbhavati ubbhavanti ubbhavasī’’tiādinā <pageBreak edition="M" number="0.0038" />kriyāpadamālā sabbathā kātabbā. ‘‘Bhoti sambhotī’’tiādīni pana okārānantaratyantapadāni, ‘‘bhāveti vibhāvetī’’tiādīni ca ekārānantaratyantapadāni gahetvā pāḷinayānusāreneva padamālā kātabbā, nayidha vuttanayānusārena. Īdisesu hi ṭhānesu duranubodhā kriyāpadagati. Ato labbhamānavasena kriyāpadamālā kātabbā. Na hi loke lokiyā sabbe dhātusadde paccekaṃ sabbehipi channavutiyā vacanehi yojetvā vadanti, evaṃ avadantānampi nesaṃ kathā aparipuṇṇā nāma na hoti, tasmā vajjetabbaṭṭhānaṃ vajjetvā yathāsambhavaṃ padamālā kātabbā. Evaṃ pañcamiyādīsupi vibhattīsu. Ayaṃ vattamānavibhattivasena kriyāpadamālāniddeso.</paragraph>
<paragraph line="193">Ito paṭṭhāya pana yathuddiṭṭhapadāneva pariṇāmetvā pariṇāmetvā pañcamiyādīnaṃ mātikābhāvena gahetabbāni. Idāni pana tayogādisahitāsahitavasena dvidhā kriyāpadamālāyo dassessāma kvacādesavasena sambhūtāni ca rūpantarāni sotūnaṃ sukhadhāraṇatthañceva purisappayoge asammohatthañca.</paragraph>
<paragraph line="194">Bhavatu, bhavantu. Bhavāhi, bhava, bhavatha. Bhavāmi, bhavāma. Bhavataṃ, bhavantaṃ. Bhavassu, bhavavho. Bhave, bhavāmase. So bhavatu, te bhavantu. Tvaṃ bhavāhi, bhava, tumhe bhavatha. Ahaṃ bhavāmi, mayaṃ bhavāma. So bhavataṃ, te bhavantaṃ. Tvaṃ bhavassu, tumhe bhavavho. Ahaṃ bhave, mayaṃ bhavāmase. Ayaṃ pañcamīvibhattivasena kriyāpadamālāniddeso.</paragraph>
<paragraph line="195">Bhaveyya, bhave, bhaveyyuṃ. Bhaveyyāsi, bhaveyyātha. Bhaveyyāmi, bhaveyyāma, bhavemu. Bhavetha, bhaveraṃ. Bhavetho, bhaveyyāvho. Bhaveyyaṃ, bhaveyyāmhe iti vā, so bhaveyya <pageBreak edition="M" number="0.0039" />, bhave, te bhaveyyuṃ. Tvaṃ bhaveyyāsi, tumhe bhaveyyātha. Ahaṃ bhaveyyāmi, mayaṃ bhaveyyāma, bhavemu. So bhavetha, te bhaveraṃ. Tvaṃ bhavetho, tumhe bhaveyyāvho. Ahaṃ bhaveyyaṃ, mayaṃ bhaveyyāmhe iti vā. Ayaṃ sattamīvibhattivasena kriyāpadamālāniddeso.</paragraph>
<paragraph line="196">Babhūva, babhūvu. Babhūve, babhūvittha. Babhūvaṃ, babhūvimha. Babhūvittha, babhūvire. Babhūvittho, babhūvivho. Babhūviṃ, babhūvimhe iti vā, so babhūva, te babhūvu. Tvaṃ babhūve, tumhe babhūvittha. Ahaṃ babhūvaṃ, mayaṃ babhūvimha. So babhūvittha, te babhūvire. Tvaṃ babhūvittho, tumhe babhūvivho. Ahaṃ babhūviṃ, mayaṃ babhūvimhe iti vā. Ayaṃ parokkhāvibhattivasena kriyāpadamālāniddeso.</paragraph>
<paragraph line="197">Abhavā, abhavū. Abhavo, abhavattha. Abhavaṃ, abhavamhā. Abhavattha, abhavatthuṃ. Abhavase, abhavavhaṃ. Abhaviṃ, abhavamhase iti vā, so abhavā, te abhavū. Tvaṃ abhavo, tumhe abhavattha. Ahaṃ abhavaṃ, mayaṃ abhavamhā. So abhavattha, te abhavatthuṃ. Tvaṃ abhavase, tumhe abhavavhaṃ. Ahaṃ abhaviṃ, mayaṃ abhavamhase iti vā. Ayaṃ hiyyattanīvibhattivasena kriyāpadamālāniddeso.</paragraph>
<paragraph line="198">Abhavi, abhavuṃ. Abhavo, abhavittha. Abhaviṃ, abhavimhā. Abhavā, abhavū. Abhavase, abhavivhaṃ. Abhavhaṃ, abhavimhe iti vā, so abhavi, te abhavuṃ. Tvaṃ abhavo, tumhe abhavittha. Ahaṃ abhaviṃ, mayaṃ abhavimhā. So abhavā, te abhavū. Tvaṃ abhavase, tumhe abhavivhaṃ. Ahaṃ abhavaṃ, mayaṃ abhavimhe iti vā. Ayaṃ ajjatanīvibhattivasena kriyāpadamālāniddeso.</paragraph>
<paragraph line="199">Ettha panajjataniyā <bold>uṃ</bold>vacanassa <bold>iṃsu</bold>mādesavasena bhavatino rūpantarānipi veditabbāni. Seyyathidaṃ? Te bhaviṃsu, samubbhaviṃsu, pabhaviṃsu, parābhaviṃsu, sambhaviṃsu, pātubhaviṃsu, pātubbhaviṃsu <pageBreak edition="M" number="0.0040" />, imāni akammakapadāni. Paribhaviṃsu, abhibhaviṃsu, adhibhaviṃsu, atibhaviṃsu, anubhaviṃsu, samanubhaviṃsu, abhisambhaviṃsu.</paragraph>
<gatha1 line="200">‘‘Adhibhosu’’nti rūpampi, yasmā dissati pāḷiyaṃ;</gatha1>
<gathalast line="201">Tasmā hi nayato ñe yyaṃ, ‘‘paribhosu’’ntiādikaṃ.</gathalast>
<paragraph line="202">Tatrāyaṃ pāḷi – ‘‘evaṃvihāriñcāvuso bhikkhuṃ rūpā adhibhosuṃ, na bhikkhu rūpe adhibhosī’’ti. Imāni sakammakapadāni, evamajjataniyā <bold>uṃ</bold>vacanassa <bold>iṃsu</bold>mādesavasena bhavatino rūpantarāni bhavanti. Apica</paragraph>
<gatha1 line="203">‘‘Anvabhi’’ itirūpampi, ajjatanyā padissati;</gatha1>
<gathalast line="204">Tasmā hi nayato ñeyyaṃ, ‘‘ajjhabhi’’ccādikampi ca.</gathalast>
<paragraph line="205">Tatrāyaṃ pāḷi – so tena kammena divaṃ samakkami, sukhañca khiḍḍāratiyo ca anvabhīti. Tattha <bold>anvabhī</bold>ti anu abhīti chedo. <bold>Anū</bold>ti upasaggo. <bold>Abhī</bold>ti ākhyātikapadanti daṭṭhabbaṃ.</paragraph>
<paragraph line="206">Bhavissati, bhavissanti. Bhavissasi, bhavissatha. Bhavissāmi, bhavissāma. Bhavissate, bhavissante. Bhavissase, bhavissavhe. Bhavissaṃ, bhavissāmhe iti vā, so bhavissati, te bhavissanti. Tvaṃ bhavissasi, tumhe bhavissatha. Ahaṃ bhavissāmi, mayaṃ bhavissāma. So bhavissate, te bhavissante. Tvaṃ bhavissase, tumhe bhavissavhe. Ahaṃ bhavissaṃ, mayaṃ bhavissāmhe iti vā. Ayaṃ bhavissantīvibhattivasena kriyāpadamālāniddeso.</paragraph>
<paragraph line="207">Abhavissā, abhavissaṃsu. Abhavisse, abhavissatha. Abhavissaṃ, abhavissāmhā. Abhavissatha, abhavissisu. Abhavissase, abhavissavhe. Abhavissiṃ, abhavissāmhase iti vā, so abhavissā, te abhavissaṃsu. Tvaṃ abhavisse, tumhe <pageBreak edition="M" number="0.0041" />abhavissatha. Ahaṃ abhavissaṃ, mayaṃ abhavissāmhā. So abhavissatha, te abhavissisu. Tvaṃ abhavissase, tumhe abhavissavhe. Ahaṃ abhavissiṃ, mayaṃ abhavissāmhase iti vā. Ayaṃ kālātipattivibhattivasena kriyāpadamālāniddeso.</paragraph>
<gatha1 line="208">Vohārabhedakusalena subuddhinā yo,</gatha1>
<gatha2 line="209">Kaccāyanena kathito jinasāsanatthaṃ;</gatha2>
<gatha3 line="210">Tyādikkamo tadanugaṃ kiriyāpadānaṃ,</gatha3>
<gathalast line="211">Katvā kamo bhavatidhātuvasena vutto.</gathalast>
<centered line="212">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="213">Kosallatthāya kate saddanītippakaraṇe</centered>
<centered line="214">Bhavatino kriyāpadamālāvibhāgo nāma</centered>
<centered line="215">Dutiyo paricchedo.</centered>
</body>
</document>