<?xml version="1.0"?>
<document>
<metadata>
<normativeSource>http://tipitaka.org/romn/cscd/e0803n.nrf8.xml</normativeSource>
<archivePath>roman/anya/byakarana gantha-sangaho/saddanitippakaranam (padamala)/8. itthilinganamikapadamala.xml</archivePath>
<titlePath>8. Itthiliṅganāmikapadamālā - Saddanītippakaraṇaṃ (padamālā) - Byākaraṇa gantha-saṅgaho - Anya</titlePath>
</metadata>
<body>
<chapter line="1">8. Itthiliṅganāmikapadamālā</chapter>
<paragraph line="2">Atha itthiliṅgesu <bold>ā</bold>kārantassa <bold>bhū</bold>dhātumayassa pakatirūpabhūtassa <bold>bhāvikā</bold>saddassa nāmikapadamālāyaṃ vattabbāyampi pasiddhassa tāva <bold>kaññā</bold>saddassa nāmikapadamālaṃ vakkhāma –</paragraph>
<paragraph line="3">Kaññā, kaññā, kaññāyo. Kaññaṃ, kaññā, kaññāyo. Kaññāya, kaññāhi, kaññābhi. Kaññāya, kaññānaṃ. Kaññāya, kaññāhi, kaññābhi. Kaññāya, kaññānaṃ. Kaññāya, kaññāyaṃ, kaññāsu. Bhoti kaññe, bhotiyo kaññā, kaññāyo. Ayamamhākaṃ ruci.</paragraph>
<paragraph line="4">Ettha <pageBreak edition="M" number="0.0261" /> ‘‘kaññā’’ti ekavacanabahuvacanavasena vuttaṃ, <bold>niruttipiṭake</bold> bahuvacanavasena vutto nayo natthi. Tathā hi tattha ‘‘saddhā tiṭṭhati, saddhāyo tiṭṭhanti. Saddhaṃ passati, saddhāyo passatī’’ti ettakameva vuttaṃ, ‘‘saddhā’’ti bahuvacanaṃ na āgataṃ. Kiñcāpi nāgataṃ, tathāpi ‘‘bāhā paggayha pakkanduṃ, sivikaññā samāgatā. Ahetu appaccayā purisassa saññā uppajjantipi nirujjhantipī’’tiādipāḷidassanato <bold>bāhākaññā saññā</bold>saddādīnaṃ bahuvacanatā gahetabbā. <bold>Cūḷaniruttiyaṃ</bold> ‘‘bhoti kaññe, bhoti kaññā’’ti dve ekavacanāni vatvā ‘‘bhotiyo kaññāyo’’ti ekaṃ bahuvacanaṃ vuttaṃ. <bold>Niruttipiṭake</bold> pana ‘‘bhoti saddhā’’ti ekavacanaṃ vatvā ‘‘bhotiyo saddhāyo’’ti ekaṃ bahuvacanaṃ vuttaṃ. Mayaṃ panettha ‘‘ehi bāle khamāpehi, kusarājaṃ mahabbalaṃ. Phussatī varavaṇṇābhe. Ehi godhe nivattassū’’tiādipāḷidassanato ‘‘bhoti kaññe, bhotiyo kaññā, kaññāyo’’ti evaṃpakārāniyeva ālapanekavacanabahuvacanāni icchāma. Ettha ‘‘bhoti kaññe’’ti ayaṃ nayo <bold>ammā</bold>dīsu <bold>mātā</bold>dīsu ca na labbhati.</paragraph>
<paragraph line="5">Bhāvikā, bhāvikā, bhāvikāyo. Bhāvikaṃ, bhāvikā, bhāvikāyo. Bhāvikāya, bhāvikāhi, bhāvikābhi. Bhāvikāya, bhāvikānaṃ. Bhāvikāya, bhāvikāhi, bhāvikābhi. Bhāvikāya, bhāvikānaṃ. Bhāvikāya, bhāvikāyaṃ, bhāvikāsu. Bhoti bhāvike, bhotiyo bhāvikā, bhāvikāyo.</paragraph>
<paragraph line="6">Evaṃ heṭṭhuddiṭṭhānaṃ sabbesaṃ <bold>bhū</bold>dhātumayānaṃ ‘‘bhāvanā vibhāvanā’’iccevamādīnaṃ<bold>ā</bold>kārantapadānaṃ aññesa<bold>ñcā</bold>kārantapadānaṃ nāmikapadamālā yojetabbā. Etthaññāni <bold>ā</bold>kārantapadāni nāma <bold>saddhā</bold>dīni.</paragraph>
<gatha1 line="7">Saddhā <pageBreak edition="M" number="0.0262" /> medhā paññā vijjā, cintā mantā taṇhā’bhijjhā;</gatha1>
<gathalast line="8">Icchā pucchā jāyā māyā, mettā mattā sikkhā saṅkhā.</gathalast>
<gatha1 line="9">Jaṅghā bāhā gīvā jivhā, vācā chāyā gaṅgā nāvā;</gatha1>
<gathalast line="10">Niddā kantā sālā mālā, velā vīṇā bhikkhā lākhā.</gathalast>
<gatha1 line="11">Gāthā senā lekhā’pekkhā, āsā pūjā esā kaṅkhā;</gatha1>
<gathalast line="12">Aññā muddā khiḍḍā bhassā, bhāsā kīḷā sattā cetā.</gathalast>
<gatha1 line="13">Pipāsā vedanā saññā, cetanā tasiṇā pajā;</gatha1>
<gathalast line="14">Devatā vaṭṭakā godhā, balākā vasudhā sabhā.</gathalast>
<gatha1 line="15">Ukkā sephālikā sikkā, salākā vālikā sikhā;</gatha1>
<gathalast line="16">Kāraṇā visikhā sākhā, vacā vañjhā jaṭā ghaṭā.</gathalast>
<gatha1 line="17">Pīḷā soṇḍā vitaṇḍā ca, karuṇā vanitā latā;</gatha1>
<gathalast line="18">Kathā nindā sudhā rādhā, vāsanā siṃsapā papā.</gathalast>
<gatha1 line="19">Pabhā sīmā khamā ejā,</gatha1>
<gatha2 line="20">Khattiyā sakkharā surā;</gatha2>
<gatha3 line="21">Dolā tulā silā līlā,</gatha3>
<gathalast line="22">Lāle’ḷā mekhalā kalā.</gathalast>
<gatha1 line="23">Vaḷavā suṇisā mūsā, mañjūsā sulasā disā;</gatha1>
<gatha2 line="24">Nāsā juṇhā guhā īhā, lasikā parisā nisā;</gatha2>
<gathalast line="25">Mātikiccādayo ceva, <bold>bhāvikā</bold>padasādisā.</gathalast>
<gatha1 line="26">Ammannambā ca tātā ca, kiñcideva samā siyuṃ;</gatha1>
<gathalast line="27">Mātā dhītā panattādī, puthageva ito siyuṃ.</gathalast>
<paragraph line="28"><bold>Parisā</bold>saddassa pana sattamīṭhāne ‘‘parisāya, parisāyaṃ, parisati, parisāsū’’ti yojetabbaṃ ‘‘ekamidaṃ bho gotama samayaṃ todeyyassa brāhmaṇassa parisati parūpārambhaṃ vattentī’’ti pāḷidassanato. <bold>Ammā</bold>dīnaṃ pana ‘‘ammā, ammā, ammāyo’’tiādinā <pageBreak edition="M" number="0.0263" /><bold>kaññā</bold>nayena vatvā avasāne ‘‘bhoti amma, bhoti ammā, bhotiyo ammā, ammāyo’’tiādinā yojetabbaṃ.</paragraph>
<paragraph line="29">Mātā, mātā, mātaro. Mātaraṃ, mātaro. Mātarā, mātuyā, matyā, mātūhi, mātūbhi. Mātu, mātuyā, matyā, mātarānaṃ, mātānaṃ, mātūnaṃ. Mātarā, mātuyā, matyā, mātūhi, mātūbhi. Mātu, mātuyā, matyā, mātarānaṃ, mātānaṃ, mātūnaṃ. Mātari, mātuyā, matyā, mātuyaṃ, matyaṃ, mātūsu. Bhoti mātā, bhotiyo mātā, mātaro.</paragraph>
<paragraph line="30">Ettha pana yasmā pāḷiyaṃ itthiliṅgānaṃ <bold>sa</bold>kārantāni rūpāni <bold>ehi ebhi esu</bold>kārantādīni ca <bold>ena</bold>ntādīni ca na dissanti, tasmā kehici vuttānipi ‘‘mātussa mātarehī’’tiādīni na vuttāni, esa nayo itaresupi. ‘‘Yaṃkiñcitthikataṃ puññaṃ, mayhañca mātuyā ca te. Anuññāto ahaṃ matyā’’ti pāḷidassanato pana karaṇasampadānanissakkasāmibhummavacanaṭṭhāne ‘‘mātuyā, matyā’’ti ca vuttaṃ itthiliṅgaṭṭhāne samānagatikattā tesaṃ vacanānaṃ. Tathā hi <bold>ummādantijātake</bold> ‘‘matyā’’ti padaṃ pañcamītatiyekavacanavasena āgataṃ, yathā pana ‘‘khattiyā’’ti padaṃ majjhasaralopavasena ‘‘khatyā’’ti bhavati, tathā ‘‘mātuyā mātuya’’nti ca padaṃ ‘‘matyā, matya’’nti bhavati, ayaṃ nayo <bold>dhītu</bold>saddādīsu na labbhati.</paragraph>
<paragraph line="31">Dhītā, dhītā, dhītaro. Dhītaṃ, dhītaraṃ, dhītaro. Dhītuyā, dhītūhi, dhītūbhi. Dhītu, dhītuyā, dhītarānaṃ, dhītānaṃ, dhītūnaṃ. Dhītarā, dhītuyā, dhītūhi, dhītūbhi. Dhītu, dhītuyā, dhītarānaṃ, dhītānaṃ, dhītūnaṃ. Dhītari, dhītuyā, dhītuyaṃ, dhītūsu. Bhoti dhītu, bhoti dhītā, bhotiyo dhītā, dhītaro. Ettha pana.</paragraph>
<gatha1 line="32">‘‘Jāliṃ <pageBreak edition="M" number="0.0264" /> kaṇhājinaṃ dhītaṃ, maddideviṃ patibbataṃ;</gatha1>
<gathalast line="33">Cajamāno na cintesiṃ, bodhiyāyeva kāraṇā’’ti</gathalast>
<unindented line="34">Pāḷiyaṃ ‘‘dhīta’’nti dassanato upayogavacanaṭṭhāne ‘‘dhīta’’nti vuttaṃ, tasmā idaṃ sārato gahetabbaṃ, tathā pāḷiyaṃ ‘‘assamaṇī hoti asakyadhītarā’’ti samāsapadassa dassanato tatiyekavacanantapadasadisaṃ ‘‘seṭṭhidhītarā’’tiādikaṃ paṭhamekavacanantampi samāsapadaṃ gahetabbameva, <bold>niruttipiṭake</bold> pana ‘‘mātā dhītā’’ti padadvayaṃ <bold>saddhā</bold>naye pakkhitta, tamamhehi ‘‘saddhāyā’’ti padassa viya ‘‘mātāyā’’tiādīnaṃ pāḷiādīsu byāse adassanato visuṃ gahitaṃ samāseyeva hi īdisiṃ saddagatiṃ passāma ‘‘rājamātāya rājadhītāya seṭṭhidhītāyā’’ti. Evaṃ <bold>kaññā</bold>nayopi ekadesena labbhati, tathā ‘‘acchariyaṃ nandamāte, abbhutaṃ nandamāte’’ti pāḷiyaṃ ‘‘nandamāte’’ti dassanato ‘‘bhoti rājamāte, bhoti rājadhīte’’ti evamādinayopi labbhati, tatra <bold>nandamāte</bold>ti nandassa mātā nandamātā, bhoti nandamāte, evaṃ samāseyeva īdisī saddagati hoti, tasmā samāsapadatte ‘‘mātu dhītu duhitu’’iccetesaṃ pakatirūpānaṃ dve koṭṭhāsā gahetabbā paṭhamaṃ dassitarūpakoṭṭhāso ca <bold>kaññā</bold>nayo rūpakoṭṭhāso cāti. <bold>Nattā</bold>dīni padāni na kevalaṃ pulliṅgāniyeva honti, atha kho itthiliṅgānipi. Tathā hi ‘‘visākhāya nattā kālaṅkatā hoti. Catasso mūsikā gādhaṃ kattā, no vasitā’’tiādīni payogāni sāsane dissanti.</unindented>
<paragraph line="35">Nattā, nattā, nattāro. Nattaṃ, nattāraṃ, nattāro. Nattārā, nattuyā, nattūhi, nattūbhi. Nattu, nattuyā, nattārānaṃ <pageBreak edition="M" number="0.0265" /> nattānaṃ, nattūnaṃ. Nattārā, nattuyā, nattūhi, nattūbhi. Nattu, nattuyā, nattārānaṃ, nattānaṃ, nattūnaṃ. Nattari, nattuyā, nattuyaṃ, nattūsu. Bhoti natta, bhoti nattā, bhotiyo nattā, nattāro.</paragraph>
<paragraph line="36">Evaṃ ‘‘kattā vasitā bhāsitā’’ iccādīsupi samāsapadatte pana ‘‘rājamātāya nandamāte’’tiādīni viya ‘‘rājanattāya, rājanatte’’tiādīni rūpāni bhavanti.</paragraph>
<paragraph line="37">Savinicchayoyaṃ <bold>ā</bold>kāra<bold>ntu</bold>kārantitthiliṅgānaṃ pakatirūpassa nāmikapadamālāvibhāgo.</paragraph>
<centered line="38"><bold>Ā</bold>kāra<bold>ntu</bold>kārantatāpakatikaṃ</centered>
<centered line="39"><bold>Ā</bold>kārantitthiliṅgaṃ niṭṭhitaṃ.</centered>
<paragraph line="40">Idāni <bold>bhūmi</bold>padādīnaṃ nāmikapadamālaṃ vakkhāma pubbācariyamataṃ purecaraṃ katvā –</paragraph>
<paragraph line="41">Ratti, rattī, rattiyo. Rattiṃ, rattī, rattiyo. Rattiyā, rattīhi, rattībhi. Rattiyā, rattīnaṃ. Rattiyā, rattīhi, rattībhi. Rattiyā, rattīnaṃ. Rattiyā, rattiyaṃ, rattīsu. Bhoti ratti, bhotiyo rattiyo. <bold>Yamakamahāthera</bold>mataṃ.</paragraph>
<paragraph line="42">‘‘Bhūmi, bhūmī, bhūmiyo. Bhūmiṃ, bhūmī, bhūmiyo’’ti sabbaṃ neyyaṃ. Evaṃ ‘‘bhūti satti patti vutti mutti kitti khanti titti siddhi iddhi vuddhi suddhi buddhi bodhi pīti nandi mati asani vasani sati gati vuḍḍhi yuvati aṅguli bondi diṭṭhi tuṭṭhi nābhi’’ iccādīnampi nāmikapadamālā yojetabbā. Apica ‘‘ratyo amoghā gacchanti. Divā ca ratto ca haranti ye baliṃ. Na bhūmyā caturaṅgulo. Seti bhūmyā anutthunaṃ. Bhūmyā so patitaṃ pāsaṃ. Gīvāya paṭimuñcati. Imā ca nabhyo satarājicittitā. Sateratā vijjurivappabhāsare’’ti evamādīnaṃ <pageBreak edition="M" number="0.0266" /> payogānaṃ dassanato <bold>ratti bhūmi nābhi</bold>saddādīnaṃ ayampi nāmikapadamālāviseso veditabbo. Kathaṃ?</paragraph>
<paragraph line="43">Ratti, rattī, rattiyo, ratyo. Rattiṃ, rattī, rattiyo, ratyo. Rattiyā, ratyā, rattīhi, rattībhi. Rattiyā, ratyā, rattīnaṃ. Rattiyā, ratyā, rattīhi, rattībhi. Rattiyā, ratyā, rattīnaṃ. Rattiyā, ratyā, rattiyaṃ ratyaṃ, ratto, rattīsu. Bhoti ratti, bhotiyo rattī, rattiyo, ratyo.</paragraph>
<paragraph line="44">Ettha ‘‘ratto’’ti rūpanayaṃ vajjetvā ‘‘bhūmi, bhūmī, bhūmiyo, bhūmyo’’ti sabbaṃ neyyaṃ.</paragraph>
<paragraph line="45">Nābhi, nābhī, nābhiyo, nabhyo. Nābhiṃ, nābhī, nābhiyo, nabhyo. Nābhiyā, nabhyā, nābhīhi, nābhībhi. Nābhiyā, nabhyā, nābhīnaṃ. Nābhiyā, nabhyā, nābhīhi, nābhībhi. Nābhiyā, nabhyā, nābhīnaṃ. Nābhiyā, nabhyā, nābhiyaṃ, nabhyaṃ, nābhīsu. Bhoti nābhi, bhotiyo nābhī, nābhiyo, nabhyo.</paragraph>
<paragraph line="46">Bodhi, bodhī, bodhiyo, bojjho. Bodhiṃ, bodhiyaṃ, bojjhaṃ, bodhī, bodhiyo, bojjho. Bodhiyā, bojjhā, bodhīhi, bodhībhi. Bodhiyā, bojjhā, bodhīnaṃ. Bodhiyā, bojjhā, bodhīhi, bodhībhi. Bodhiyā, bojjhā, bodhīnaṃ. Bodhiyā, bojjhā, bodhiyaṃ, bojjhaṃ, bodhīsu. Bhoti bodhi, bhotiyo bodhī, bodhiyo, bojjho.</paragraph>
<paragraph line="47">Ettha pana ‘‘bujjhassu jina bodhiyaṃ. Aññatra bojjhā tapasā’’ti vicitrapāḷinayadassanato vicitranayā nāmikapadamālā vuttā. Sabbopi cāyaṃ nayo aññatthāpi yathārahaṃ yojetabbo.</paragraph>
<paragraph line="48">Savinicchayoyaṃ <bold>i</bold>kārantitthiliṅgānaṃ pakatirūpassa nāmikapadamālāvibhāgo.</paragraph>
<centered line="49"><bold>I</bold>kārantatāpakatikaṃ <bold>i</bold>kārantitthiliṅgaṃ</centered>
<paragraph line="50">Niṭṭhitaṃ.</paragraph>
<paragraph line="51">Idāni <pageBreak edition="M" number="0.0267" /><bold>bhūrī</bold>saddādīnaṃ nāmikapadamālaṃ vakkhāma pubbācariyamataṃ purecaraṃ katvā –</paragraph>
<paragraph line="52">Itthī, itthī, itthiyo. Itthiṃ, itthī, itthiyo. Itthiyā, itthīhi, itthībhi. Itthiyā, itthīnaṃ. Itthiyā, itthīhi, itthībhi. Itthiyā, itthīnaṃ. Itthiyā, itthiyaṃ, itthīsu. Bhoti itthi, bhotiyo itthiyo. <bold>Yamakamahāthera</bold>mataṃ.</paragraph>
<paragraph line="53">‘‘Bhūrī, bhūrī, bhūriyo. Bhūriṃ, bhūrī, bhūri yo’’ti <bold>itthi</bold>yā samaṃ. Evaṃ <bold>bhūtī bhotī vibhāvinī</bold> iccādīnaṃ <bold>bhū</bold>dhātumayānaṃ aññesañca <bold>ī</bold>kārantasaddānaṃ nāmikapadamālā yojetabbā. <bold>E</bold>tthaññe <bold>ī</bold>kārantasaddā nāma –</paragraph>
<gatha1 line="54">‘‘Mātulānī ca bhaginī, bhikkhunī sāmugī ajī;</gatha1>
<gathalast line="55">Vāpī pokkharaṇī devī, nāgī yakkhinī rājinī.</gathalast>
<gatha1 line="56">Dāsī ca brāhmaṇī muṭṭha-ssatinī sīghayāyinī;</gatha1>
<gathalast line="57">Sākiyānī’’ti cādīni, payogāni bhavanti hi.</gathalast>
<gatha1 line="58">Tatra ‘‘pokkharaṇī dāsī, brāhmaṇi’’ccādinaṃ gati;</gatha1>
<gathalast line="59">Aññathāpi siyā gāthā-cuṇṇiyesu yathārahaṃ.</gathalast>
<gatha1 line="60">‘‘Kusāvatī’’tiādīnaṃ, gāthāsveva visesato;</gatha1>
<gathalast line="61">Rūpāni aññathā honti, ekavacanato vade.</gathalast>
<gatha1 line="62">‘‘Kāsī avantī’’iccādī, bahuvacanato vade;</gatha1>
<gathalast line="63">‘‘Candavatī’’tiādīni, payogassānurūpato.</gathalast>
<paragraph line="64">Tathā hi ‘‘pokkharañño sumāpitā. Tā ca sattasatā bhariyā, dāsyo sattasatāni ca. Dārake ca ahaṃ nessaṃ <pageBreak edition="M" number="0.0268" />, brāhmaṇyā paricārake. Najjo sandanti. Najjā nerañjarāya tīre. Lakkhyā bhava nivesanaṃ.</paragraph>
<gatha1 line="65">Bārāṇasyaṃ mahārāja, kākarājā nivāsako;</gatha1>
<gathalast line="66">Asītiyā sahassehi, supatto parivārito.</gathalast>
<paragraph line="67">Rājā yathā vessavaṇo naḷiñña’’nti</paragraph>
<unindented line="68">Evamādīnaṃ pāḷīnaṃ dassanato <bold>pokkharaṇī</bold> iccādīnaṃ nāmikapadamālāyo savisesā yojetabbā. Kathaṃ? ‘Pokkharaṇī, pokkharaṇī, pokkharaṇiyo, pokkharañño. Pokkharaṇi’’ntiādinā vatvā karaṇasampadānanissakkasāmivacanaṭṭhāne ‘‘pokkharaṇiyā, pokkharaññā’’ti ekavacanāni vattabbāni. Bhummavacanaṭṭhāne pana ‘‘pokkharaṇiyā, pokkharaññā, pokkharaṇiyaṃ, pokkharañña’’nti ca ekavacanāni vattabbāni. Sabbattha ca padāni paripuṇṇāni kātabbāni. Tathā ‘‘dāsī, dāsī, dāsiyo, dāsyo. Dāsiṃ, dāsiyaṃ, dāsī, dāsiyo, dāsyo’’ti vatvā karaṇavacanaṭṭhānādīsu ‘‘dāsiyā, dāsyā’’ti ekavacanāni vattabbāni. Bhummavacanaṭṭhāne pana ‘‘dāsiyā, dāsyā, dāsiyaṃ, dāsya’’nti ca ekavacanāni vattabbāni. Sabbattha padāni paripuṇṇāni kātabbāni. Ettha pana ‘‘yaṭṭhiyā paṭikoṭeti, ghare jātaṃva dāsiyaṃ. Phusissāmi vimuttiya’’nti payogānaṃ dassanato <bold>aṃ</bold>vacanassa <bold>ya</bold>mādesavasena ‘‘dāsiya’’nti vuttaṃ. Tesu ca ‘‘ghare jātaṃva dāsiya’’nti ettha <bold>aṃ</bold>vacanassa <bold>ya</bold>mādesato aññopi saddanayo labbhati. Kathaṃ? Yathā daharī eva ‘‘dahariyā’’ti vuccati, evaṃ dāsī eva ‘‘dāsiyā’’ti.</unindented>
<paragraph line="69">Ettha pana ‘‘passāmi vohaṃ dahariṃ, kumāriṃ cārudassana’’nti ca ‘‘ye taṃ jiṇṇassa pādaṃsu, evaṃ dahariyaṃ sati’’nti ca pāḷi nidassanaṃ <pageBreak edition="M" number="0.0269" />, upayogavacanicchāya ‘‘dāsiya’’nti vuttaṃ, imasmiṃ panādhippāye ‘‘dāsiyā, dāsiyā, dāsiyāyo. Dāsiyaṃ, dāsiyā, dāsiyāyo. Dāsiyāyā’’ti <bold>kaññā</bold>nayeneva nāmikapadamālā bhavati ‘‘kumāriyā’’ti saddasseva. Tathā hi ‘‘kumāriye upaseniye’’ti pāḷi dissati. Tathā ‘‘pupphavatiyā, pupphavatiyaṃ, pupphavatiyāya, pupphavatiyāyaṃ, bhoti pupphavatiye’’ti <bold>kaññā</bold>nayanissitena ekavacananayena nāmikapadamālā bhavati.</paragraph>
<paragraph line="70">Ettha pana ‘‘atīte ayaṃ bārāṇasī pupphavatiyā nāma ahosi. Rājāsi luddakammo, ekarājā pupphavatiyāyaṃ. Uyyassu pubbena pupphavatiyāyā’’ti pāḷi ca aṭṭhakathāpāṭho ca nidassanaṃ. Aparo nayo – ‘‘dāsiyā dahariyā kumāriyā’’tiādīsu <bold>ka</bold>kārassa <bold>ya</bold>kārādesopi daṭṭhabbo. <bold>Brāhmaṇī</bold>saddassa tu ‘‘brāhmaṇī, brāhmaṇī, brāhmaṇiyo, brāhmaṇyo. Brāhmaṇi’’ntiādīni vatvā karaṇavacanaṭṭhānādīsu ‘‘brāhmaṇiyā, brāhmaṇyā’’ti ekavacanāni vattabbāni, sabbattha ca padāni paripuṇṇāni kātabbāni. <bold>Nadī</bold>saddassa ‘‘nadī, nadī, nadiyo, najjo. Nadi’’ntiādinā vatvā ‘‘nadiyā, najjā’’ti ca ‘‘nadiyaṃ, najja’’nti ca vattabbaṃ, sabbattha ca padāni paripuṇṇāni kātabbāni. Itthiliṅgesu hi paccattabahuvacane diṭṭheyeva upayogabahuvacanaṃ anāgatampi diṭṭhameva hoti, tathā upayogabahuvacane diṭṭheyeva paccattabahuvacanaṃ anāgatampi diṭṭhameva hoti, karaṇasampadānanissakkasāmibhummavacanānampi aññatarasmiṃ diṭṭheyeva aññataraṃ diṭṭhameva hoti. Tathā hi ‘‘dāsā ca dāsyo anujīvino cā’’ti ettha ‘‘dāsyo’’ti paccattabahuvacane diṭṭheyeva aparampi ‘‘dāsyo’’ti upayogabahuvacanaṃ taṃsadisattā diṭṭhameva hoti.</paragraph>
<gatha1 line="71">‘‘Sakko <pageBreak edition="M" number="0.0270" /> ca me varaṃ dajjā, so ca labbhetha me varo;</gatha1>
<gatha2 line="72">Ekarattaṃ dvirattaṃ vā, bhaveyyaṃ abhipārako;</gatha2>
<gathalast line="73">Ummādantyā ramitvāna, sivirājā tato siya’’nti</gathalast>
<unindented line="74">Ettha ‘‘ummādantyā’’ti karaṇavacane diṭṭheyeva taṃsadisāni sampadānanissakkasāmibhummavacanānipi diṭṭhāniyeva honti. ‘‘Brāhmaṇyā paricārake’’ti ettha ‘‘brāhmaṇyā’’ti sāmivacane diṭṭheyeva taṃsadisāni karaṇasampadānanissakkabhummavacanānipi diṭṭhāniyeva honti. ‘‘Seti bhūmyā anutthuna’’nti ettha ‘‘pathabyā cārupubbaṅgī’’ti ettha ca ‘‘bhūmyā, pathabyā’’ti sattamiyā ekavacane diṭṭheyeva taṃsadisāni karaṇasampadānanissakkasāmivacanānipi diṭṭhāniyeva honti. ‘‘Bārāṇasyaṃ mahārājā’’ti ettha ‘‘bārāṇasya’’nti bhummavacane diṭṭheyeva taṃsadisāni aññānipi ‘‘brāhmaṇyaṃ ekādasyaṃ pañcamya’’ntiādīni bhummavacanāni diṭṭhāniyeva honti.</unindented>
<paragraph line="75">Gaṇhanti ca tādisāni rūpāni pubbācariyāsabhāpi gāthābhisaṅkharaṇavasena. Sāsanepi pana etādisāni rūpāni yebhuyyena gāthāsu sandissanti.</paragraph>
<paragraph line="76">Kusāvatī. Kusāvatiṃ. Kusāvatiyā, kusāvatyā. Kusāvatiyaṃ, kusāvatyaṃ. Bhoti kusāvati.</paragraph>
<paragraph line="77">Bārāṇasī. Bārāṇasiṃ. Bārāṇasiyā, bārāṇasyā. Bārāṇasiyaṃ, bārāṇasyaṃ, bārāṇassaṃ iccapi, bhoti bārāṇasi.</paragraph>
<paragraph line="78">Naḷinī. Naḷiniṃ. Naḷiniyā, naḷiññā. Naḷiniyaṃ, naḷiññaṃ. Bhoti naḷini. Aññānipi yojetabbāni.</paragraph>
<paragraph line="79">Gāthāvisayaṃ pana patvā ‘‘kusāvatimhi, bārāṇasimhi, naḷinimhī’’tiādinā saddarūpānipiyojetabbāni. Tathā hi pāḷiyaṃ ‘‘kusāvatimhi’’ādīni <bold>mhi</bold>yantāni itthiliṅgarūpāni gāthāsuyeva <pageBreak edition="M" number="0.0271" /> paññāyanti, na cuṇṇiyapadaracanāyaṃ. Akkharasamaye pana tādisāni rūpāni anivāritāni ‘‘nadimhā cā’’tiādidassanato. Yaṃ pana aṭṭhakathāsu cuṇṇiyapadaracanāyaṃ ‘‘sammādiṭṭhimhī’’tiādikaṃ itthiliṅgarūpaṃ dissati, taṃ akkharavipallāsavasena vuttanti daṭṭhabbaṃ cuṇṇiyapadaṭṭhāne ‘‘sammādiṭṭhiyaṃ paṭisandhiyaṃ sugatiyaṃ duggatiya’’ntiādidassanato. Ayaṃ panettha niyamo sugatasāsane gāthāyaṃ cuṇṇiyapadaṭṭhāne ca ‘‘kaññā ratti itthī yāgu vadhū’’ti evaṃ pañcantehi itthiliṅgehi saddhiṃ <bold>nā sa smā smiṃ mhā mhi</bold>iccete saddā sarūpato parattaṃ na yanti. <bold>Mhi</bold>saddo pana gāthāyaṃ <bold>i</bold>vaṇṇantehi itthiliṅgehi saddhiṃ parattaṃ yāti. Tatridaṃ vuccati –</paragraph>
<gatha1 line="80">‘‘Gāthāyaṃ cuṇṇiye cāpi, <bold>nā sasmā</bold>dī sarūpato;</gatha1>
<gathalast line="81"><bold>Nā</bold>kārantaivaṇṇanta-itthīti parataṃ gatā.</gathalast>
<gatha1 line="82"><bold>Mhi</bold>saddo pana gāthāyaṃ, <bold>i</bold>vaṇṇantitthibhī saha;</gatha1>
<gathalast line="83">Ya’to parattametassa, payogāni bhavanti hi.</gathalast>
<gatha1 line="84">Yathā balākayonimhi, na vijjati pumo sadā;</gatha1>
<gathalast line="85">Kusāvabhimhi nagare, rājā āsi mahīpatī’’ti.</gathalast>
<paragraph line="86">Evaṃ <bold>kusāvatī</bold> iccādīni aññathā bhavanti, nagaranāmattā panekavacanānipi, na janapadanāmāni viya bahuvacanāni. ‘‘Kāsī, kāsiyo. Kāsīhi, kāsībhi. Kāsīnaṃ. Kāsīsu. Bhotiyo kāsiyo. Evaṃ avantī avantiyo’’tiādināpi nāmikapadamālā yojetabbā. Aññānipi padāni gahetabbāni. Evaṃ <bold>kāsī</bold>iccādīni janapadanāmattā rūḷhīvasena bahuvacanāneva bhavanti atthassa ekattepi.</paragraph>
<paragraph line="87">Candavatī, candavatiṃ, candavatiyā, candavatiyaṃ, bhoti candavati, evaṃ ekavacanavasena vā, candavatiyo, candavatiyo, candavatīhi, candavatībhi, candavatīnaṃ, candavatīsu, bhotiyo <pageBreak edition="M" number="0.0272" /> candavatiyo, evaṃ bahuvacanavasena vā nāmikapadamālā veditabbā, aññānipi padāni yojetabbāni. ‘‘Candavatī’’iccādīni hi ekissā bahūnañcitthīnaṃ paṇṇattibhāvato payogānurūpena ekavacanavasena vā bahuvacanavasena vā yojetabbāni bhavanti. Esa nayo aññatrāpi.</paragraph>
<paragraph line="88">Savinicchayoyaṃ <bold>ī</bold>kārantitthiliṅgānaṃ pakatirūpassa nāmikapadamālāvibhāgo.</paragraph>
<paragraph line="89"><bold>Ī</bold>kārantatāpakatikaṃ <bold>ī</bold>kārantitthiliṅgaṃ niṭṭhitaṃ.</paragraph>
<paragraph line="90">Idāni <bold>bhū</bold>dhātumayānaṃ <bold>u</bold>kārantitthiliṅgānaṃ appasiddhattā aññena <bold>u</bold>kārantitthiliṅgena nāmikapadamālaṃ pūressāma –</paragraph>
<paragraph line="91">Yāgu, yāgū, yāguyo. Yāguṃ, yāgū, yāguyo. Yāguyā, yāgūhi, yāgūbhi. Yāguyā, yāgūnaṃ. Yāguyā, yāgūhi, yāgūbhi. Yāguyā, yāgūnaṃ. Yāguyā, yāguyaṃ, yāgūsu. Bhoti yāgu, bhotiyo yāgū, yāguyo.</paragraph>
<paragraph line="92">Evaṃ ‘‘dhātu dhenu kāsu daddu kaṇḍu kacchu rajju’’iccādīni. Tatra <bold>dhātu</bold>saddo rasarudhiramaṃsamedanhāruaṭṭhiaṭṭhimiñjasukkasaṅkhātadhātuvācako pulliṅgo, sabhāvavācako pana sugatādīnaṃ sārīrikavācako lokadhātuvācako ca cakkhādivācako ca itthiliṅgo, <bold>bhū hū karapacā</bold>disaddavācako itthiliṅgoceva pulliṅgo ca. Atra panitthiliṅgo adhippeto.</paragraph>
<paragraph line="93">Savinicchayoyaṃ<bold>u</bold>kārantitthiliṅgānaṃ nāmikapadamālāvibhāgo.</paragraph>
<paragraph line="94"><bold>U</bold>kārantatāpakatikaṃ <bold>u</bold>kārantitthiliṅgaṃ niṭṭhitaṃ.</paragraph>
<paragraph line="95">Idāni <bold>bhū</bold>saddādīnaṃ nāmikapadamālaṃ vakkhāma pubbācariyamataṃ purecaraṃ katvā –</paragraph>
<paragraph line="96">Jambū, jambū, jambuyo. Jambuṃ, jambū, jambuyo. Jambuyā, jambūhi, jambūbhi. Jambuyā, jambūnaṃ. Jambuyā, jambūhi, jambūbhi. Jambuyā <pageBreak edition="M" number="0.0273" />, jambūnaṃ. Jambuyā, jambuyaṃ, jambūsu. Bhoti jambu, bhotiyo jambū, jambuyo. <bold>Yamakamahāthera</bold>mataṃ.</paragraph>
<paragraph line="97">Ettha <bold>jambū</bold>saddassa itthiliṅgattaṃ ‘‘ambā sālā ca jambuyo’’tiādinā pasiddhaṃ. ‘‘Ime te jambukā rukkhā’’ti ettha pana <bold>rukkha</bold>saddaṃ apekkhitvā ‘‘jambukā’’ti pulliṅganiddeso katoti daṭṭhabbaṃ. Tathā hi jambūti kathetabbāti <bold>jambukā. Ke re ge</bold> saddeti dhātu. Atha vā itthiliṅgavasena jambū eva jambukā, jambukā ca tā rukkhā cāti jambukārukkhā, yathā laṅkādīpo, pulliṅgapakkhe vā samāsavasena ‘‘jambukarukkhā’’ti vattabbe gāthāvisayattā chandānurakkhaṇatthaṃ dīghaṃ katvā ‘‘jambukārukkhā’’ti vuttaṃ ‘‘saraṇāgamane kañcī’’ti ettha viya.</paragraph>
<paragraph line="98">Bhū, bhū, bhuyo. Bhuṃ, bhū, bhuyo. Bhuyā, bhūhi, bhūbhi. Bhuyā, bhūnaṃ. Bhuyā, bhūhi, bhūbhi. Bhuyā, bhūnaṃ. Bhuyā, bhuyaṃ, bhūsu. Bhoti bhu, bhotiyo bhū, bhuyo.</paragraph>
<paragraph line="99">Evaṃ ‘‘abhū, abhū, abhuyo. Abhuṃ, abhū, abhuyo. Abhuyā’’tiādinā yojetabbā. Atra ‘‘abhuṃ me kathaṃ nu bhaṇasi, pāpakaṃ vata bhāsasī’’ti nidassanapadaṃ.</paragraph>
<gatha1 line="100">‘‘Vadhū ca sarabhū ceva, sarabū sutanū camū;</gatha1>
<gathalast line="101">Vāmūrū nāganāsūrū’’, iccādī <bold>jambu</bold>yā samā.</gathalast>
<paragraph line="102">Idaṃ pana sukhumaṃ ṭhānaṃ suṭṭhu manasi kātabbaṃ. ‘‘Vadaññū, vadaññū, vadaññuyo. Vadaññuṃ, vadaññū, vadaññuyo. Vadaññuyā’’ti <bold>jambū</bold>samaṃ yojetabbaṃ. Evaṃ ‘‘maggaññū dhammaññū kataññū’’iccādīsupi.</paragraph>
<paragraph line="103">Nanu ca bho –</paragraph>
<gatha1 line="104">‘‘Sohaṃ nūna ito gantvā, yoniṃ laddhāna mānusiṃ;</gatha1>
<gathalast line="105">Vadaññū sīlasampanno, kāhāmi kusalaṃ bahu’’nti</gathalast>
<unindented line="106">Evamādippayogadassanato <bold>vadaññū</bold>saddādīnaṃ pulliṅgabhāvo pasiddho, evaṃ sante kasmā idha itthiliṅganayo dassitoti? <bold>Vadaññū</bold>iccādīnaṃ ekantapulliṅgabhāvābhāvato dviliṅgāni tesaṃ vāccaliṅgattā. Tathā hi –</unindented>
<gatha1 line="107">‘‘Sāhaṃ gantvā manussattaṃ, vadaññū vītamaccharā;</gatha1>
<gathalast line="108">Saṅghe dānāni dassāmi, appamattā punappuna’’nti ca,</gathalast>
<paragraph line="109">‘‘Kodhanā akataññū cā’’ti ca itthiliṅgapayogikā bahū pāḷiyo dissanti, tasmā evaṃ nīti amhehi ṭhapitā.</paragraph>
<paragraph line="110">Savinicchayoyaṃ <bold>ū</bold>kārantitthiliṅgānaṃ pakatirūpassa nāmikapadamālāvibhāgo.</paragraph>
<paragraph line="111"><bold>Ū</bold>kārantatāpakatikaṃ <bold>ū</bold>kārantitthiliṅgaṃ niṭṭhitaṃ.</paragraph>
<paragraph line="112"><bold>O</bold>kārantapadaṃ <bold>bhū</bold>dhātumayaṃ itthiliṅgamappasiddhaṃ, aññaṃ <bold>pano</bold>kārantaṃ itthiliṅgaṃ pasiddhaṃ.</paragraph>
<gatha1 line="113">Okārantaṃ itthiliṅgaṃ, <bold>go</bold>saddoti vibhāvaye;</gatha1>
<gathalast line="114"><bold>Go</bold>saddasseva pulliṅge, rūpamassāhu kecana;</gathalast>
<paragraph line="115">Tathā hi keci ‘‘go, gāvo, gavo. Gāvu’’ntiādinā nayena vuttāni pulliṅgassa <bold>go</bold>saddassa rūpāni viya itthiliṅgassa <bold>go</bold>saddassa rūpāni icchanti, tesaṃ mate majjhe bhinnasuvaṇṇānaṃ vaṇṇavisesābhāvo viya rūpavisesābhāvato <bold>go</bold>saddassa itthiliṅgabhāvapaṭipādanaṃ anijjhānakkhamaṃ. Kasmāti ce? Yasmā <bold>mātugāma</bold>saddassa ‘‘mātugāmo, mātugāmā. Mātugāma’’ntiādinā nayena dve padamālā katvā ekā pulliṅgassa padamālā, ekā itthiliṅgapadamālāti vuttavacanaṃ viya idaṃ vacanaṃ amhe paṭibhāti, tasmā anijjhānakkhamaṃ.</paragraph>
<paragraph line="116">Apica itthiliṅgassa <bold>go</bold>saddassa rūpesu pulliṅgassa <bold>go</bold>saddassa rūpehi samesu santesu kathaṃ <bold>go</bold>saddassa itthiliṅgabhāvo <pageBreak edition="M" number="0.0275" /> siyā? Rūpamālāvisesābhāvato. Yathā hi <bold>ratti aggi aṭṭhi</bold>saddānaṃ <bold>i</bold>kārantabhāvena samattepi itthiliṅgapumanapuṃsakaliṅgalakkhaṇabhūto rūpamālāviseso dissati. Yathā pana dvinnaṃ <bold>dhātu</bold>saddānaṃ pumitthiliṅgapariyāpannānaṃ rūpamālāviseso dissati, na tathā tehācariyehi abhimatassa itthiliṅgassa <bold>go</bold>saddassa rūpamālāviseso dissati. Yathā pana dvinnaṃ <bold>dhātu</bold>saddānaṃ pumitthiliṅgapariyāpannānaṃ rūpamālāviseso bhavati, yathā dvinnaṃ <bold>go</bold>saddānaṃ pumitthiliṅgapariyāpannānaṃ rūpamālāvisesena bhavitabbaṃ, yathā ca dvinnaṃ <bold>āyu</bold>saddānaṃ punnapuṃsakaliṅgapariyāpannānaṃ rūpamālāviseso dissati, tathā dvinnaṃ <bold>go</bold>saddānaṃ pumitthiliṅgapariyāpannānaṃ rūpamālāvisesena bhavitabbaṃ. Avisesatte sati kathaṃ tesaṃ pumitthiliṅgavavatthānaṃ siyā, kathañca visadāvisadākāravohāratā siyā. Idaṃ ṭhānaṃ atīva saṇhasukhumaṃ paramagambhīraṃ mahāgahanaṃ na sakkā sabbasattānaṃ mūlabhāsābhūtāya sabbaññujineritāya māgadhikāya sabhāvaniruttiyā nayaṃ sammā ajānantena akatañāṇasambhārena kenaci ajjhogāhetuṃ vā vijaṭetuṃ vā, amhākaṃ pana mate dvinnaṃ <bold>go</bold>saddānaṃ rūpamālāviseso ceva dissati, pumitthiliṅgavavatthānañca dissati, visadāvisadākāravohāratā ca dissati, napuṃsakaliṅgassa tadubhayamuttākāravohāratā ca dissatīti daṭṭhabbaṃ.</paragraph>
<paragraph line="117">Idāni imassatthassa āvibhāvatthaṃ imasmiṃ ṭhāne imaṃ nītiṃ ṭhapessāma. Evañhi sati pariyattisāsane paṭipannakā nikkaṅkhabhāvena na kilamissanti. Ettha tāva atthaggahaṇe viññūnaṃ kosalluppādanatthaṃ tisso nāmikapadamālāyo kathessāma – seyyathidaṃ?</paragraph>
<paragraph line="118">Gāvī, gāvī, gāviyo. Gāviṃ, gāvī, gāviyo. Gāviyā, gāvīhi, gāvībhi. Gāviyā, gāvīnaṃ. Gāviyā, gāvīhi, gāvībhi. Gāviyā <pageBreak edition="M" number="0.0276" />, gāvīnaṃ. Gāviyā, gāviyaṃ, gāvīsu. Bhoti gāvi, bhotiyo gāvī, gāviyo.</paragraph>
<paragraph line="119">Ayaṃ <bold>go</bold>saddato vihitassa īpaccayassa vasena nipphannassa itthivācakassa īkārantitthiliṅgassa <bold>gāvī</bold>saddassa nāmikapadamālā.</paragraph>
<paragraph line="120">Go, gāvo, gavo. Gāvuṃ, gāvaṃ, gavaṃ, gāvo, gavo. Gāvena, gavena, gohi, gobhi. Gāvassa, gavassa, gavaṃ, gunnaṃ, gonaṃ. Gāvā, gāvasmā, gāvamhā, gavā, gavasmā, gavamhā, gohi, gobhi. Gāvassa, gavassa, gavaṃ, gunnaṃ, gonaṃ. Gāve, gāvasmiṃ, gāvamhi, gave, gavasmiṃ, gavamhi, gāvesu, gavesu, gosu. Bho go, bhavanto gāvo, gavo.</paragraph>
<paragraph line="121">Ayaṃ pumavācakassa <bold>o</bold>kārantapulliṅgassa <bold>go</bold>saddassa nāmikapadamālā.</paragraph>
<paragraph line="122">Go, gāvī, gāvo, gāvī, gavo. Gāvaṃ, gavaṃ, gāviṃ, gāvo, gāvī gavo. Gohi, gobhi. Gavaṃ, gunnaṃ, gonaṃ. Gohi, gobhi. Gavaṃ, gunnaṃ, gonaṃ. Gosu. Bhoti go, bhotiyo gāvo, gāvī, gavo. Ayaṃ pumitthivācakassa <bold>o</bold>kārantassitthipulliṅgassa <bold>go</bold>saddanāmikapadamālā.</paragraph>
<paragraph line="123">Ettha pana ‘‘gāvu’’nti padaṃ ekantapumavācakattā na vuttanti daṭṭhabbaṃ, ekantapumavācakattañcassa āhaccapāḷiyā ñāyati ‘‘idha pana bhikkhave vassūpagataṃ bhikkhuṃ itthī nimantesi ‘ehi bhante, hiraññaṃ vā te demi, suvaṇṇaṃ vā te demi, khettaṃ vā te demi, vatthuṃ vā te demi, gāvuṃ vā te demi, gāviṃ vā te demi. Dāsaṃ vā te demi, dāsiṃ vā te demi, dhītaraṃ vā te demi bhariyatthāya, ahaṃ vā te bhariyā homi, aññaṃ vā te bhariyaṃ ānemī’ti’’ evaṃ āhaccapāḷiyā ñāyati.</paragraph>
<paragraph line="124">Ettha <pageBreak edition="M" number="0.0277" /> hi ‘‘gāvu’’nti vacanena pumā vutto, ‘‘gāvi’’nti vacanena itthī, yaṃ pana imissaṃ <bold>o</bold>kārantitthiliṅgapadamālāyaṃ ‘‘gāvī’’ti padaṃ catukkhattuṃ vuttaṃ, taṃ ‘‘kaññā’’ti padaṃ viya itthiliṅgassa avisadākāravohāratāviññāpane samatthaṃ hoti. Na hi itaresu liṅgesu samānasutikabhāvena catukkhattuṃ āgatapadaṃ ekampi atthi, ‘‘gāvī gāvi’’nti ca imesaṃ saddānaṃ katthaci ṭhāne itthipumesu sāmaññavasena pavattiṃ upari kathayissāma. Yā panamhehi <bold>o</bold>kārantitthiliṅgassa ‘‘go, gāvī, gāvo, gāvī, gavo. Gāvaṃ, gavaṃ, gāvi’’ntiādinā nayena padamālā katā, tattha <bold>go</bold>saddato <bold>siyo</bold>naṃ īkārādeso <bold>aṃ</bold>vacanassa ca <bold>iṃ</bold>kārādeso bhavati, tena <bold>o</bold>kārantitthiliṅgassa ‘‘gāvī gāvī gāvi’’nti rūpāni dassitāni. Tathā hi <bold>mukhamattadīpani</bold>yaṃ saddasatthavidunā vajirabuddhācariyena niruttinaye kosallavasena <bold>go</bold>saddato <bold>yo</bold>na<bold>mī</bold>kārādeso vutto. Yathā pana <bold>go</bold>saddato <bold>yo</bold>na<bold>mī</bold>kārādeso bhavati, tathā <bold>sissī</bold>kārādeso <bold>aṃ</bold>vacanassa ca iṃkārādeso bhavati. Atrimā nayaggāhaparidīpaniyo gāthā –</paragraph>
<gatha1 line="125">Īpaccayā siddhesvapi, ‘‘gāvī gāvī’’tiādisu;</gatha1>
<gathalast line="126">Paṭhamekavacanādi-antesu jinasāsane.</gathalast>
<gatha1 line="127">Vadatā <bold>yonamī</bold>kāraṃ, <bold>go</bold>saddassitthiyaṃ pana;</gatha1>
<gathalast line="128">Avisadattamakkhātuṃ, nayo dinnoti no ruci.</gathalast>
<unindented line="129">Kiñca bhiyyo <bold>aṭṭhakathāsu</bold> ca –</unindented>
<gatha1 line="130">‘‘Gāvo’’ti vatvā ‘‘gāvi’’nti-vacanena panitthiyaṃ;</gatha1>
<gathalast line="131">Avisadattamakkhātuṃ, nayo dinnoti no ruci.</gathalast>
<paragraph line="132">Tathā hi <bold>samantapāsādikā</bold>dīsu aṭṭhakathāsu ‘‘cheko hi gopālako sakkharāyo ucchaṅgena gahetvā rajjudaṇḍahattho pātova vajaṃ gantvā gāvo piṭṭhiyaṃ paharitvā palighathambhamatthake <pageBreak edition="M" number="0.0278" /> nisinno dvāraṃ pattaṃ pattaṃ gāviṃ ‘eko dve’ti sakkharaṃ khipitvā gaṇetī’’ti imasmiṃ padese ‘‘gāvo’’ti vatvā ‘‘gāvi’’nti vacanena itthipumavācakassa <bold>o</bold>kārantitthiliṅgassa <bold>go</bold>saddassa avisadākāravohāratā vihitā. ‘‘Gāvo’’ti hi iminā sāmaññato itthipumabhūtā goṇā gahitā, tathā ‘‘gāvi’’nti imināpi itthibhūto pumabhūto ca goṇo. Evaṃ ‘‘gāvo’’ti ca ‘‘gāvi’’nti ca ime saddā saddasatthavidūhi aṭṭhakathācariyehi niruttinayakusalatāya samānaliṅgavasena ekasmiṃyeva pakaraṇe ekasmiṃyeva vākye piṇḍīkatā. Yadi hi itthiliṅge vattamānassa itthipumavācakassa <bold>o</bold>kārantitthiliṅgassa <bold>go</bold>saddassa padamālāyaṃ ‘‘gāvī gāvi’’miccetāni rūpāni na labbheyyuṃ, aṭṭhakathāyaṃ ‘‘gāvo’’ti vatvā ‘‘gāva’’nticceva vattabbaṃ siyā, ‘‘gāvi’’nti pana na vattabbaṃ. Yathā ca pana aṭṭhakathācariyehi ‘‘gāvo’’ti itthipumavasena sabbesaṃ gunnaṃ saṅgāhakavacanaṃ vatvā teyeva gāvo sandhāya puna ‘‘dvāraṃ pattaṃ pattaṃ gāvi’’nti saddaracanaṃ kubbiṃsu, tasmā ‘‘gāvi’’nti idampi sabbasaṅgāhakavacanamevāti daṭṭhabbaṃ. Asabbasaṅgāhakavacanaṃ idaṃ <bold>gāvī</bold>saddena itthiyāyeva gahetabbattāti ce? Na, pakaraṇavasena atthantarassa viditattā. Na hi sabbavajesu ‘‘itthiyoyeva vasanti, na pumāno’’ti ca, ‘‘pumānoyeva vasanti, na itthiyo’’ti ca sakkā vattuṃ. Apica ‘‘gāvimpi disvā palāyanti ‘bhikkhū’ti maññamānā’’ti pāḷi dissati, etthāpi ‘‘gāvi’’nti vacanena itthibhūto pumabhūto ca sabbo go gahitoti daṭṭhabbaṃ. Itarathā ‘‘itthibhūtoyeva go bhikkhūti maññitabbo’’ti āpajjati. Iti pāḷinayena itthiliṅge vattamānamhā itthipumavācakasmā <bold>go</bold>saddato <bold>aṃ</bold>vacanassa <bold>iṃ</bold>kārādeso hotīti viññāyati.</paragraph>
<paragraph line="133"><bold>Vajirabuddhācariyenapi</bold><pageBreak edition="M" number="0.0279" /><bold>go</bold>saddato <bold>ī</bold>paccaye kātabbepi akatvā <bold>yonamī</bold>kārādeso kato. Tassādhippāyo evaṃ siyā <bold>go</bold>saddato īpaccaye kate sati īpaccayavasena ‘‘gāvī’’ti nipphannasaddo yattha katthaci visaye ‘‘migī morī kukkuṭī’’iccādayo viya itthivācakoyeva siyā, na katthacipi itthipumavācako, tasmā sāsanānukūlappayogavasena <bold>yo</bold>na<bold>mī</bold>kārādeso kātabboti. Iti vajirabuddhācariyamate <bold>go</bold>saddato <bold>yo</bold>naṃ īkārādeso hotīti ñāyati.</paragraph>
<paragraph line="134">Kiñca bhiyyo – yasmā aṭṭhakathācariyehi ‘‘gāvo piṭṭhiyaṃ paharitvā’’tiādinā nayena racitāya ‘‘dvāraṃ pattaṃ pattaṃ gāviṃ ‘eko dve’ti sakkharaṃ khipitvā gaṇetī’’ti vacanapariyosānāya saddaracanāyaṃ ‘‘eko gāvī, dve gāvī’’ti atthayojanānayo vattabbo hoti, ‘‘gāvi’’nti upayogavacanañca dissati. Iti aṭṭhakathācariyānaṃ mate <bold>go</bold>saddato <bold>siyonamī</bold>kārādeso <bold>aṃ</bold>vacanassa <bold>iṃ</bold>kārādeso hotīti ñāyati. Tasmāyevamhehi yā sā <bold>o</bold>kārantatāpakatikassa itthiliṅgassa <bold>go</bold>saddassa ‘‘go, gāvī, gāvo, gāvī, gavo, gāvaṃ, gāvi’’ntiādinā nayena padamālā ṭhapitā, sā pāḷinayānukūlā aṭṭhakathānayānukūlā kaccāyanācariyamataṃ gahetvā padanipphattijanakassa garuno ca matānukūlā, ‘‘gāvī’’ti padassa catukkhattuṃ āgatattā pana <bold>o</bold>kārantitthiliṅgassa <bold>go</bold>saddassa avisadākāravohārattañca sādheti. Iccesā pāḷinayādīsu ñāṇena sammā upaparikkhiyamānesu atīva yujjati, natthettha appamattakopi doso. Ettha pana paccattopayogālapanānaṃ bahuvacanaṭṭhāne ‘‘gāviyo’’ti padañca karaṇasampadānanissakkasāmīnamekavacanaṭṭhāne ‘‘gāviyā’’ti padañca karaṇanissakkānaṃ bahuvacanaṭṭhāne ‘‘gāvīhi gāvībhī’’ti padāni ca sampadānasāmīnaṃ <pageBreak edition="M" number="0.0280" /> bahuvacanaṭṭhāne ‘‘gāvīna’’nti padañca bhummavacanaṭṭhāne ‘‘gāviyā, gāviyaṃ, gāvīsū’’ti padāni cāti imāni vitthārato soḷasa padāni ekantena <bold>ī</bold>paccayavasena siddhattā ekantitthivācakattā ca na vuttānīti daṭṭhabbaṃ.</paragraph>
<paragraph line="135">Ayaṃ panettha nicchayo vuccate sotūnaṃ nikkaṅkhabhāvāya – itthiliṅgapadesu hi ‘‘gāvī gāvi’’nti imāni <bold>ī</bold>paccayavasena vā <bold>ī</bold>kāriṃkārādesavasena vā sijjhanti. Etesu pacchimanayo idhādhippeto, pubbanayo aññattha. Tathā ‘‘gāvī gāvi’’nti imāni <bold>ī</bold>paccayavasenapi siddhattā yebhuyyena itthivācakāni bhavanti <bold>ī</bold>kāriṃkārādesavasenapi siddhattā. Katthaci ekakkhaṇeyeva sabbasaṅgāhakavasena itthipumavācakāni bhavanti. Etesupi pacchimoyeva nayo idhādhippeto, pubbanayo aññattha. ‘‘Gāviyo. Gāviyā, gāvīhi, gāvībhi. Gāvīnaṃ. Gāviyaṃ, gāvīsū’’ti etāni pana <bold>ī</bold>paccayavaseneva siddhattā sabbathāpi itthīnaṃyeva vācakāni bhavanti. Itthibhūtesveva godabbesu lokasaṅketavasena visesato pavattattā ekantato itthidabbesu pavattāni ‘‘migī morī kukkuṭī’’iccādīni padāni viya. Kiñcāpi pana ‘‘nadī mahī’’iccādīnipi itthiliṅgāni <bold>ī</bold>paccayavaseneva siddhāni, tathāpi tāni aviññāṇakattā tadatthānaṃ itthidabbesu vattantīti vattuṃ na yujjati. Itthipumanapuṃsakabhāvarahitā hi tadatthā. Yasmā pana itthiliṅge <bold>go</bold>sadde <bold>ena</bold>yogo <bold>esu</bold>kāro ca na labbhati, tasmā ‘‘gāvena gavena gāvesu gavesū’’ti padāni na vuttāni. Yasmā ca itthiliṅgena <bold>go</bold>saddena saddhiṃ <bold>sasmāsmiṃ</bold>vacanāni sarūpato parattaṃ na yanti, tasmā ‘‘gāvassa gavassa gāvasmā gavasmā gāvasmiṃ gavasmi’’nti padāni na vuttāni. Yasmā ca tattha <bold>smā</bold>vacanassa ādesabhūto <bold>ā</bold>kāro ca <bold>mhā</bold>kāro ca na labbhati, tasmā ‘‘gāvā gavā gāvamhā gavamhā’’ti padāni na vuttāni. Yasmā ca <bold>smiṃ</bold>vacanassa ādesabhūto <bold>e</bold>kāro <pageBreak edition="M" number="0.0281" /> ca <bold>mhi</bold>kāro ca na labbhati, tasmā ‘‘gāve gave gāvamhi gavamhī’’ti padāni na vuttāni. Apica ‘‘yāya tāyā’’tiādīhi samānādhikaraṇapadehi yojetuṃ ayuttattāpi ‘‘gāvena gavenā’’tiādīni itthiliṅgaṭṭhāne na vuttāni. Tathā hi ‘‘yāya tāya’’iccādīhi saddhiṃ ‘‘gāvena gavenā’’tiādīni na yojetabbāni ekantapulliṅgarūpattā.</paragraph>
<paragraph line="136">Keci panettha vadeyyuṃ – yā tumhehi <bold>o</bold>kārantatāpakatikassa itthiliṅgassa <bold>go</bold>saddassa ‘‘go, gāvī, gāvo, gāvī, gavo’’tiādinā nayena padamālā ṭhapitā, sā ‘‘mātugāmo itthī mātugāmā itthiyo’’ti vuttasadisā ca hotīti? Tanna. <bold>Mātugāmaitthī</bold>saddā hi nānāliṅgā pumitthiliṅgabhāvena, nānādhātukā ca <bold>gamu isu</bold>dhātuvasena, imasmiṃ pana ṭhāne <bold>go gāvī</bold>saddā ekaliṅgā itthi liṅgabhāvena, <bold>eka</bold>dhātukā ca <bold>gamu</bold>dhātuvasenāti. Yajjevaṃ <bold>goṇa</bold>saddassa <bold>go</bold>saddassādesavasena <bold>kaccāyanena</bold> vuttattā tadādesattaṃ ekadhātukattañcāgamma tenāpi saddhiṃ missetvā padamālā vattabbāti? Na, <bold>goṇa</bold>saddassa accantapulliṅgattā <bold>a</bold>kārantatāpakatikattā ca. Tathā hi so visuṃ pulliṅgaṭṭhāne uddiṭṭho. Ayaṃ pana ‘‘go, gāvī, gāvo, gāvī, gavo’’tiādikā padamālā <bold>o</bold>kārīkārantapadāni missetvā katāti na sallakkhetabbā, atha kho vikappena <bold>go</bold>saddato paresaṃ <bold>si yo aṃ</bold>vacanānaṃ <bold>ī</bold>kā<bold>riṃ</bold>kārādesavasena vuttapadavantattā <bold>o</bold>kārantitthiliṅgapadamālā icceva sārato paccetabbā.</paragraph>
<paragraph line="137">Idāni <bold>go</bold>saddassa itthiliṅgabhāvasādhakāni suttapadāni lokikappayogāni ca kathayāma – ‘‘seyyathāpi bhikkhave vassānaṃ pacchime māse saradasamaye kiṭṭhasambādhe gopālako <pageBreak edition="M" number="0.0282" /> gāvo rakkheyya, tā gāvo tato tato daṇḍena ākoṭeyya.</paragraph>
<gatha1 line="138">Annadā baladā cetā, vaṇṇadā sukhadā ca tā;</gatha1>
<gathalast line="139">Etamatthaṃ vasaṃ ñatvā, nāssu gāvo haniṃsu te.</gathalast>
<unindented line="140">Sabbā gāvo samāharati. Gamissanti bhante gāvo vacchagiddhiniyo’’ti imāni suttapadāni. ‘‘Gosu duyhamānāsu gato’’tiādīni pana lokikappayogāni. Iti <bold>go</bold>saddassa itthiliṅgabhāvopi pulliṅgabhāvo viya sārato paccetabbo.</unindented>
<paragraph line="141">Tatra ‘‘go, gāvī, gāvo, gāvī, gavo’’tiādīni kiñcāpi itthiliṅgabhāvena vuttāni, tathāpi yathāpayogaṃ ‘‘pajā devatā’’tipadāni viya itthipurisavācakāneva bhavanti, tasmā itthiliṅgavasena ‘‘sā go’’ti vā ‘‘tā gāvo’’ti vā vutte itthipumabhūtā sabbepi goṇā gahitāti veditabbā. Na hi īdise ṭhāne ekantato liṅgaṃ padhānaṃ, atthoyeva padhāno. ‘‘Vajegāvo duhantī’’ti vutte kiñcāpi ‘‘gāvo’’ti ayaṃ saddo pumepi vattati, tathāpi duhanakriyāya pume asambhavato atthavasena itthiyo ñāyante. ‘‘Gāvī duhantī’’ti vutte pana liṅgavasena atthavasena ca vacanato ko saṃsayamāpajjissati viññū. ‘‘Tā gāvo carantī’’ti vutte itthiliṅgavasena vacanato kadāci kassaci saṃsayo siyā ‘‘nanu itthiyo’’ti, pulliṅgavasena pana ‘‘te gāvo carantī’’ti vutte saṃsayo natthi, itthiyo ca pumāno ca ñāyante pulliṅgabahuvacanena katthaci itthipumassa gahitattā. ‘‘Athettha sīhā byagghā cā’’tiādīsu viya ‘‘gāvī caratī’’ti ca ‘‘gāviṃ passatī’’ti ca vutte itthī viññāyate <bold>gāvī</bold>saddena itthiyā gahetabbattā <pageBreak edition="M" number="0.0283" />. Lokikappayogesu hi sāsanikappayogesu ca <bold>gāvī</bold>saddena itthī gayhati. Ekaccaṃ pana sāsanikappayogaṃ sandhāya ‘‘gāvī’’ti, ‘‘gāvi’’nti ca ‘‘itthipurisasādhāraṇavacanamavocumha. Tathā hi ‘‘seyyathāpi bhikkhave dakkho goghātako vā goghātakantevāsī vā gāviṃ vadhitvā catumahāpathe bilaso vibhajitvā nisinno assā’’ti pāḷi dissati. Aṭṭhakathāsu ca ‘‘gāvo’’ti itthipumasādhāraṇaṃ saddaracanaṃ katvā puna tadeva itthipumaṃ sandhāya ‘‘dvāraṃ pattaṃ pattaṃ gāvi’’nti racitā saddaracanā dissati.</paragraph>
<paragraph line="142">Ettha hi gojātiyaṃ ṭhitā itthīpi pumāpi ‘‘gāvī’’ti saṅkhaṃ gacchati. Visesato pana ‘‘gāvī’’ti idaṃ itthiyā adhivacanaṃ. Tathā hi tattha tattha pāḷippadesādīsu ‘‘acirapakkantassa bhagavato bāhiyaṃ dārucīriyaṃ gāvī taruṇavacchā adhipatitvā jīvitā voropesī’’ti, ‘‘gāvuṃ vā te demi, gāviṃ vā te demī’’ti ca ‘‘tiṇasīho kapotavaṇṇagāvīsadiso’’ti ca payogadassanato itthī kathiyatīti vattabbaṃ. <bold>Go</bold>saddena pana ‘‘goduhanaṃ. Gadduhanaṃ. Gokhīraṃ godhano gorūpāni cā’’ti dassanato itthīpi pumāpi kathiyatīti vattabbaṃ.</paragraph>
<paragraph line="143">Idāni <bold>o</bold>kārantassa itthiliṅgassa <bold>go</bold>saddassa padamālāyaṃ pāḷinayādinissito atthayuttinayo vuccate viññūnaṃ kosallajananatthaṃ –</paragraph>
<paragraph line="144">Sā go gacchati, sā gāvī gacchati, tā gāvo, gāvī, gavo gacchanti. Taṃ gāvaṃ, gāviṃ, gavaṃ passati, tā gāvo, gāvī, gavo passati. Tāhi gohi, gobhi kataṃ. Tāsaṃ gavaṃ, gunnaṃ, gonaṃ deti. Tāhi gohi, gobhi apeti. Tāsaṃ gavaṃ <pageBreak edition="M" number="0.0284" />, gunnaṃ, gonaṃ siṅgāni. Tāsu gosu patiṭṭhitaṃ. Bhoti go tvaṃ tiṭṭha, bhotiyo gāvo gāvī, gavā tumhe tiṭṭhatha.</paragraph>
<paragraph line="145">Aparopi vuccate –</paragraph>
<paragraph line="146">Sā go nadiṃ tarantī gacchati, sā gāvī nadiṃ tarantī gacchati, tā gāvo, gāvī, gavo nadiṃ tarantīyo gacchanti. Taṃ gāvaṃ, gāviṃ, gavaṃ nadiṃ tarantiṃ passati, tā gāvo, gāvī, gavo nadiṃ tarantiyo passati. Tāhi gohi, gobhi nadiṃ tarantīhi kataṃ. Tāsaṃ gavaṃ, gunnaṃ, gonaṃ nadiṃ tarantīnaṃ deti. Tāhi gohi, gobhi nadiṃ tarantīhi apeti. Tāsaṃ gavaṃ, gunnaṃ, gonaṃ nadiṃ tarantīnaṃ santakaṃ. Tāsu gosu nadiṃ tarantīsu patiṭṭhitanti.</paragraph>
<paragraph line="147">Tatra yā sā ‘‘go, gāvī, gāvo, gāvī, gavo’’tiādinā <bold>o</bold>kārantassitthiliṅgassa <bold>go</bold>saddassa padamālā ṭhapitā, sā ‘‘go, gāvo gavo’’tiādinā vuttassa <bold>o</bold>kārantapulliṅgassa <bold>go</bold>saddassa padamālāto savisesā paccattopayogālapanaṭṭhāne catunnaṃ <bold>kaññā</bold>saddānaṃ viya <bold>gāvī</bold>saddānaṃ vuttattā. Yasmā panāyaṃ viseso, tasmā imassa <bold>o</bold>kārantitthiliṅgassa <bold>go</bold>saddassa aññesamitthiliṅgānaṃ viya avisadākāravohāratā sallakkhetabbā, na pulliṅgānaṃ viya visadākāravohāratā, nāpi napuṃsakaliṅgānaṃ viya ubhayamuttākāravohāratā sallakkhetabbā. Ettha nicchayakaraṇī gāthā vuccati –</paragraph>
<gatha1 line="148">Duvinnaṃ <bold>dhātu</bold>saddānaṃ, yathā dissati nānatā;</gatha1>
<gathalast line="149"><bold>Go</bold>saddānaṃ tathā dvinnaṃ, icchitabbāva nānatā.</gathalast>
<paragraph line="150">Tathā hi pumitthiliṅgavasena dvinnaṃ <bold>dhātu</bold>saddānaṃ viseso dissati. Taṃ yathā?</paragraph>
<paragraph line="151">Dhātu <pageBreak edition="M" number="0.0285" />, dhātū, dhātavo. Dhātuṃ, dhātū, dhātavo. Dhātunā, dhātūhi, dhātūbhi. Dhātussa, dhātūnaṃ. Dhātusmā, dhātumhā, dhātūhi, dhātūbhi. Dhātussa, dhātūnaṃ. Dhātusmiṃ, dhātumhi, dhātūsu. Ayaṃ pulliṅgaviseso.</paragraph>
<paragraph line="152">Dhātu, dhātū, dhātuyo. Dhātuṃ, dhātū, dhātuyo. Dhātuyā, dhātūhi, dhātūbhi. Dhātuyā, dhātūnaṃ. Dhātuyā, dhātūhi, dhātūbhi. Dhātuyā, dhātūnaṃ. Dhātuyā, dhātuyaṃ, dhātūsu. Ayaṃ itthiliṅgassa viseso.</paragraph>
<paragraph line="153">Yathā ca dvinnaṃ <bold>dhātu</bold>saddānaṃ viseso paññāyati, tathā dvinnampi <bold>go</bold>saddānaṃ viseso paññāyateva. Yathā ca punnapuṃsakaliṅgānaṃ dvinnaṃ <bold>āyu</bold>saddānaṃ ‘‘āyu, āyū, āyavo’’tiādinā, ‘‘āyu, āyū, āyūnī’’tiādinā ca viseso paññāyati, yathā dvinnampi <bold>go</bold>saddānaṃ viseso paññāyateva. Tathā hi visadākāravohāro pulliṅgaṃ, avisadākāravohāro itthiliṅgaṃ, ubhayamuttākāravohāro napuṃsakaliṅgaṃ.</paragraph>
<paragraph line="154">Idāni imamevatthaṃ pākaṭataraṃ katvā saṅkhepato kathayāma – <bold>puriso</bold>ti visadākāravohāro, <bold>kaññā</bold>ti avisadākāravohāro, <bold>rūpa</bold>nti ubhayamuttākāravohāro. Puriso tiṭṭhati, kaññā tiṭṭhati, kaññā tiṭṭhanti, kaññā passati, bhotiyo kaññā tiṭṭhatha, etthekapadamasamaṃ, cattāri samāni. Purisā tiṭṭhanti, purisā nissaṭaṃ, bhavanto purisā gacchatha. Kaññāyo tiṭṭhanti, kaññāyo passati, bhotiyo kaññāyo gacchatha, tīṇi tīṇi samāni. Purisaṃ passati, kaññaṃ passati, dve asamāni. Purise passati, purise patiṭṭhitaṃ, dve samāni. Tena purisena kataṃ, tāya kaññāya kataṃ, tāya kaññāya deti, tāya kaññāya <pageBreak edition="M" number="0.0286" /> apeti, tāya kaññāya santakaṃ, tāya kaññāya patiṭṭhitaṃ, ekamasamaṃ, pañca samāni. Evaṃ pulliṅgassa visadākāravohāratā dissati, itthiliṅgassa avisadākāravohāratā dissati. Napuṃsakaliṅgassa pana ‘‘rūpaṃ, rūpāni, rūpā. Rūpaṃ, rūpāni, rūpe. Bho rūpa, bhavanto rūpāni, rūpā’’ti evaṃ tīsu paccattopayogālapanaṭṭhānesu sa<bold>ni</bold>kārāya visesāya rūpamālāya vasena ubhayamuttākāravohāratā dissati, pumitthiliṅgānaṃ tīsu ṭhānesu sa<bold>ni</bold>kārāni rūpāni sabbadā na santi, iti visadākāravohāro pulliṅgaṃ, avisadākāravohāro itthiliṅgaṃ, ubhayamuttākāravohāro napuṃsakaliṅganti veditabbaṃ.</paragraph>
<paragraph line="155">Ayaṃ nayo ‘‘saddhā sati hirī, yā itthī saddhā pasannā, te manussā saddhā pasannā, pahūtaṃ saddhaṃ paṭiyattaṃ, saddhaṃ kula’’ntiādīsu samānasutikasaddesupi padamālāvasena labbhateva. Yā ca pana itthiliṅgassa avisadākāravohāratā vuttā, sā ekaccesupi saṅkhyāsaddesu labbhati. Tathā hi vīsatiādayo navutipariyantā saddā ekavacanantā itthiliṅgāti vuttā, ettha ‘‘vīsatiyā’’ti pañcakkhattuṃ vattabbaṃ, tathā ‘‘tiṃsāyā’’tiādīnaṃ ‘‘navutiyā’’ti padapariyantānaṃ, evaṃ <bold>vīsati</bold>ādīnaṃ <bold>kaññā</bold>saddasseva avisadākāravohāratā labbhatīti avagantabbaṃ. Yadi evaṃ <bold>ticatu</bold>saddesu kathanti? <bold>Ticatu</bold>saddā pana yasmā ‘‘tayo tisso tīṇi, cattāro caturo catasso cattārī’’ti attano attano rūpāni abhidheyyaliṅgānugabhattā yathāsakaliṅgavasena ‘‘purisā kaññāyo cittānī’’tiādīhi visadāvisadobhayarahitākāravohārasaṅkhātehi saddehi yogaṃ gacchanti, tasmā paccekaliṅgavasena visadāvisadobhayarahitākāravohārāti vattumarahanti.</paragraph>
<paragraph line="156">Sabbanāmesupi <pageBreak edition="M" number="0.0287" /> ayaṃ tividho ākāro labbhati rūpavisesayogato. Kathaṃ? Punnapuṃsakavisaye ‘‘tassa kassa’’ iccādīni sabbāni sabbanāmikarūpāni catutthīchaṭṭhiyantāni bhavanti, itthiliṅgavisaye ‘‘tassā kassā’’ iccādīni sabbanāmikarūpāni tatiyācatutthīpañcamīchaṭṭhīsattamiyantāni bhavanti, tasmā sabbanāmattepi itthiliṅgassa avisadākāravohāratā ekantato sampaṭicchitabbā. Ettha pana sulabhāni catutthīchaṭṭhīrūpāni anāharitvā sudullabhabhāvena tatiyāpañcamīsattamīrūpāni sāsanato āharitvā dassessāma bhagavato pāvacane nikkaṅkhabhāvena sotūnaṃ paramasaṇhasukhumañāṇādhigamatthaṃ. Taṃ yathā? ‘‘Āyasmā udāyī yena sā kumārikā tenupasaṅkami, upasaṅkamitvā tassā kumārikāya saddhiṃ eko ekāya raho paṭicchanne āsane alaṃkammanīye nisajjaṃ kappesī’’ti. Ettha ‘‘tassā’’ti tatiyāya rūpaṃ, ‘‘tassā’’ti tatiyāya rūpe diṭṭheyeva ‘‘sabbassā katarissā’’tiādīni tatiyārūpāni pāḷiyaṃ anāgatānipidiṭṭhāniyeva nāma tesaṃ aññamaññasamānagatikattā, diṭṭhena ca adiṭṭhassapi yuttassa gahetabbattā. ‘‘Kassāhaṃ kena hāyāmī’’ti ettha ‘‘kassā’’ti pañcamiyā rūpaṃ, ‘‘kassā’’ti pañcamiyā rūpe diṭṭheyeva ‘‘sabbassā katarissā’’tiādīni pañcamiyā rūpāni pāḷiyaṃ anāgatānipi diṭṭhāniyeva nāma. ‘‘Aññataro bhikkhu vesāliyaṃ mahāvane makkaṭiṃ āmisena upalāpetvā tassā methunaṃ dhammaṃ paṭisevati. Aññataro bhikkhu aññatarissā itthiyā paṭibaddhacitto hotī’’ti ca ettha ‘‘tassā aññatarissā’’ti ca sattamiyā rūpaṃ, tasmiṃ diṭṭheyeva ‘‘sabbassā katarissā’’tiādīni sattamiyā rūpāni pāḷiyaṃ anāgatānipi diṭṭhāniyeva nāmāti.</paragraph>
<paragraph line="157">Nanu <pageBreak edition="M" number="0.0288" /> ca bho ‘‘tassā kumārikāya saddhi’’nti ettha ‘‘tassā’’ti idaṃ vibhattivipallāsena vuttaṃ, ‘‘tāyā’’ti hissa attho, tathā ‘‘kassāhaṃ kena hāyāmī’’ti idampi vibhattivipallāsena vuttaṃ. ‘‘Kāyā’’ti hissa attho. ‘‘Aññatarissā itthiyā paṭibaddhacitto’’ti etthāpi ‘‘aññatarissā’’ti idaṃ vibhattivipallāsena vuttaṃ. ‘‘Aññatarissa’’nti hissa atthoti? Tanna, īdisesu cuṇṇiyapadavisayesu vibhattivipallāsassa anicchitabbattā. Nanu ca bho cuṇṇiyapadavisayepi ‘‘saṅghe gotami dehī’’tiādīsu ‘‘saṅghassā’’ti vibhattivipallāsatthaṃ vadanti garūti? Saccaṃ, tathāpi tādisesu ṭhānesu dve adhippāyā bhavanti ādhārapaṭiggāhakabhāvena bhummasampadānānamicchitabbattā. Tathā hi ‘‘saṅghassa dethā’’ti vattukāmassa sato ‘‘saṅghe dethā’’ti vacanaṃ na virujjhati, yujjatiyeva. Tathā ‘‘saṅghe dethā’’ti vattukāmassapi sato ‘‘saṅghassa dethā’’ti vacanampi na virujjhati, yujjatiyeva, yathā pana <bold>alābu lābu</bold>saddesu visuṃ visuṃ vijjamānesupi ‘‘lābūni sīdanti silā plavantī’’ti ettha chandānurakkhaṇatthaṃ <bold>a</bold>kāralopo hotīti akkharalopo buddhiyā kariyati. Tathā ‘‘saṅghe gotami dehī’’tiādīsupi buddhiyā vibhattivipallāsassa parikappanaṃ katvā ‘‘saṅghassā’’ti vipallāsatthamicchanti ācariyā. Tasmā ‘‘saṅghe gotami dehi. Vessantare varaṃ datvā’’tiādīsu vibhattivipallāso yutto ‘‘tassā kumārikāyā’’tiādīsu pana na yutto, vibhattivipallāso ca nāma yebhuyyena ‘‘neva dānaṃ viramissa’’ntiādīsu gāthāsu icchitabbo.</paragraph>
<paragraph line="158">Tathāpi vadeyya yā sā tumhehi ‘‘tassā methunaṃ dhammaṃ paṭisevatī’’ti pāḷi ābhatā, na sā sattamīpayogā. ‘‘Tassā’’ti <pageBreak edition="M" number="0.0289" /> hi idaṃ chaṭṭhiyantapadaṃ ‘‘tassāmakkaṭiyāaṅgajāte methunaṃ dhammaṃ paṭisevatī’’ti atthasambhavatoti? Tanna, <bold>aṭṭhakathāyaṃ</bold> ‘‘tassāti bhummavacana’’nti vuttattā. Kiñca bhiyyo – aṭṭhakathāyaṃyeva ‘‘tassā ca sikkhāya sikkhaṃ paripūrento sikkhati, tasmiñca sikkhāpade avītikkamanto sikkhatī’’ti imasmiṃ padese ‘‘tassā’’ti bhummavacanaṃ niddeso katoti. Nanu ca bho tatthāpi ‘‘tassā’’ti idaṃ vibhattivipallāsavasena bhummatthe sāmivacananti? ‘‘Ativiya tvaṃ vibhattivipallāsanaye kusalosi, vibhattivipallāsiko nāmā’’ti bhavaṃ vattabbo. Yo tvaṃ dhammasaṅgāhakattherehi vuttapāḷimpi ullaṅghasi, aṭṭhakathāvacanampi ullaṅghasi, aparampi te <bold>niddesapāḷiṃ</bold> āharissāma. Sace tvaṃ paṇḍitajātiko, saññattiṃ gamissasi. Sace apaṇḍitajātiko, attano gāhaṃ amuñcantoyeva saññattiṃ na gamissati, sāsane cittiṃ katvā suṇohīti. ‘‘Tasmā hi sikkhetha idheva jantū’’ti imissā pāḷiyā atthaṃ niddisantena pabhinnapaṭisambhidena satthukappena aggasāvakena dhammasenāpatinā <bold>āyasmatā sāriputtena</bold> ‘‘idhāti imissā diṭṭhiyā imissā khantiyā imissā ruciyā imasmiṃ ādāye imasmiṃ dhamme’’ti evaṃ ‘‘imissā’’ti padaṃ bhummavacanavasena vuttaṃ. Tañhi ‘‘idhā’’ti padassa atthavācakattā sattamiyā rūpanti viññāyati. Iti ‘‘imissā’’ti sattamiyā rūpe diṭṭheyeva ‘‘sabbassā katarissā’’tiādīni sattamiyā rūpāni pāḷiyaṃ anāgatānipi diṭṭhāniyeva nāma.</paragraph>
<paragraph line="159">Aparampi te sabbalokānukampakena sabbaññunā āhaccabhāsitaṃ pāḷiṃ āharissāma, cittiṃ katvā suṇohi, ‘‘aṭṭhānametaṃ bhikkhave anavakāso, yaṃ ekissā lokadhātuyā <pageBreak edition="M" number="0.0290" /> apubbaṃ acarimaṃ dve arahanto sammāsambuddhā uppajjeyyu’’nti ettha ‘‘ekissā’’ti idaṃ sattamiyā rūpaṃ. Evaṃ ‘‘ekissā’’ti sattamiyā rūpe diṭṭheyeva ‘‘sabbassā katarissā’’tiādīni sattamiyā rūpāni pāḷiyaṃ anāgatānipi diṭṭhāniyeva nāma. Na hi sabbathāpi vohārā sarūpato pāḷiādīsu dissanti, ekacce dissanti, ekacce na dissantiyeva. Atridaṃ vuccati –</paragraph>
<gatha1 line="160">‘‘Tassā’’iccādayo saddā, ‘‘tāya’’iccādayo viya;</gatha1>
<gathalast line="161">Ñeyyā pañcasu ṭhānesu, tatiyādīsu dhīmatā.</gathalast>
<gatha1 line="162">Tiṇṇannaṃ pana <bold>nā</bold>dīnaṃ, hoti <bold>sa</bold>byapadesato;</gatha1>
<gathalast line="163">‘‘Tassā kassā’’tiādīni, bhavanti tatiyādisu.</gathalast>
<paragraph line="164">Atra panāyaṃ pāḷinayavibhāvanā aṭṭhakathānayavibhāvanā ca – tassā kaññāya saddhiṃ gacchati, tassā kaññāya kataṃ, tassā kaññāya deti, tassā kaññāya apeti, tassā kaññāya ayaṃ kaññā hīnā, tassā kaññāya ayaṃ kaññā adhikā, tassā kaññāya santakaṃ, tassā kaññāya patiṭṭhitanti. Dullabhāyaṃ nīti sādhukaṃ cittiṃ katvā pariyāpuṇitabbā sāsanassa ciraṭṭhitatthaṃ. Evaṃ sabbathāpi pāḷiaṭṭhakathānayānusārena itthiliṅgassa avisadākāravohāratā ñātabbā.</paragraph>
<paragraph line="165">Evaṃ pana ñatvā viññujātinā ‘‘dvinnaṃ <bold>go</bold>saddānaṃ rūpamālāvisesena liṅganānattaṃ hotī’’ti niṭṭhametthāvagantabbaṃ. <bold>Go</bold>saddo hi ‘‘puriso mātugāmo orodho āpo satthā’’tiādayo viya na niyogā visadākāravohāro, nāpi ‘‘kaññā ratti itthī’’tiādayo viya niyogā avisadākāravohāro. Tathā hi ayaṃ pulliṅgabhāve <bold>dhātu</bold>saddo viya visadākāravohāro, itthiliṅgabhāve avisadākāravohāro <pageBreak edition="M" number="0.0291" />. Iti imassa atthassa sotūnaṃ ñāpanena paramasaṇhasukhumañāṇappaṭilābhattaṃ ‘‘go, gāvī gāvo. Gāviṃ, gavo’’tiādinā okārantassa itthiliṅgassa <bold>go</bold>saddassa āveṇikā nāmikapadamālā vuttā. Ettha pana ‘‘gāvi’’nti ekakkhattumāgataṃ, ‘‘go gohī’’tiādīni dvikkhattuṃ, ‘‘gāvo gāvī gāva’’nti tikkhattuṃ, ‘‘gāviyā’’ti pañcakkhattuṃ, evamettha pañcakkhattuṃ āgatapadānaṃ vasena avisadākāro dissatīti idaṃ itthiliṅganti gahetabbaṃ. Imañhi nayaṃ muñcitvā natthi añño nayo yena <bold>go</bold>saddo itthiliṅgo siyā. Tasmā idameva amhākaṃ mataṃ sārato paccetabbaṃ. Pumitthiliṅgasaṅkhātānaṃ dvinnaṃ <bold>go</bold>saddānaṃ rūpamālāya nibbisesataṃ vadantānaṃ pana ācariyānaṃ mataṃ pulliṅge vattamānena <bold>go</bold>saddeni’tthiliṅge vattamānassa <bold>go</bold>saddassa rūpamālāya sadisatte sati <bold>mātugāma</bold>saddassa nāmikapadamālāyo samaṃ yojetvā pumitthiliṅgabhāvaparikappanaṃ viya hotīti na sārato paccetabbaṃ.</paragraph>
<paragraph line="166">Ettha pana kiñci liṅgasaṃsandanaṃ kathayāma – heṭṭhā niddiṭṭhassa <bold>o</bold>kārantapulliṅgassa <bold>go</bold>saddassa nāmikapadamālāyaṃ ‘‘gāvuṃ gāvaṃ gāvenā’’tiādīni ekakkhattumāgatāni, ‘‘go gohī’’tiādīni dvikkhattuṃ, ‘‘gāvo gavo gava’’nti imāni pana ‘‘satthā rājā’’tiādīni viya tikkhattuṃ, catukkhattuṃ vā panettha pañcakkhattuṃ vā āgatapadāni na santi. Tadabhāvato visadākāro dissati. <bold>Purisa</bold>saddassa nāmikapadamālāyampi ‘‘puriso purisa’’ntiādīni ekakkhattumāgatāni, ‘‘purise’’tiādīni dvikkhattuṃ, ‘‘purisā’’ti tikkhattuṃ. Evaṃ visadākāro dissati. <bold>Ā</bold>kārantitthiliṅgassa pana ‘‘kañña’’ntiādīni ekakkhattumāgatāni, ‘‘kaññāhī’’tiādīni dvikkhattuṃ, ‘‘kaññāyo’’tiādīni tikkhattuṃ, ‘‘kaññā’’ti idaṃ catukkhattuṃ, ‘‘kaññāyā’’ti idaṃ pana pañcakkhattuṃ. Evaṃ avisadākāro dissati. <bold>Ā</bold>kārantapulliṅgassatu ‘‘sattharī’’tiādīni ekakkhattumāgatāni, ‘‘satthū’’tiādīni <pageBreak edition="M" number="0.0292" /> dvikkhattuṃ, ‘‘satthā’’tiādīni tikkhattuṃ, evaṃ visadākāro dissati. Iminā nayena sabbāsupi pumitthiliṅgapadamālāsu visadākāro ca avisadākāro ca veditabbo. Napuṃsakaliṅgassa pana nāmikapadamālāyaṃ ‘‘cittenā’’tiādīni ekakkhattumāgatāni, ‘‘citta’’ntiādīni dvikkhattuṃ, ‘‘cittānī’’ti idaṃ tikkhattuṃ āgataṃ. <bold>Aṭṭhi āyu</bold>saddādīsupi eseva nayo. Ettha ubhayamuttākāro dissati. Kiñcāpettha catukkhattuṃ pañcakkhattuṃ vā āgatapadānaṃ abhāvato visadākāro upalabbhamāno viya dissati, tathāpi yasmā ‘‘cittaṃ aṭṭhi āyū’’tiādīni napuṃsakāni ‘‘gacchaṃ aggi bhikkhū’’tiādīnaṃ pulliṅgānaṃ nayena appavattanato visadākārañca, ‘‘ratti yāgū’’tiādīnaṃ itthiliṅgānaṃ nayena appavattanato avisadākārañca ubhayamanupagamma visesato ‘‘cittaṃ, cittāni, cittā. Cittaṃ, cittāni, citte’’tiādinā sa<bold>ni</bold>kārāya rūpamālāya rūpavantāni bhavanti, tasmā tesamākāro ubhayamuttoti daṭṭhabbo.</paragraph>
<paragraph line="167">Tividhopāyaṃ ākāro sakkaṭabhāsāsu na labbhati. Tenesa sabbesupi byākaraṇasatthesu na vutto. Sabbasattānaṃ pana mūlabhāsābhūtāya jineritāya māgadhikāya sabhāvaniruttiyā labbhati. Tathā hi ayaṃ niruttimañjūsāyaṃ vutto –</paragraph>
<paragraph line="168">Kiṃ panetaṃ liṅgaṃ nāma? Keci tāva vadanti –</paragraph>
<indent line="169">‘‘Thanakesavatī itthī, massuvā puriso siyā. Ubhinnamantaraṃ etaṃ, itaro’bhayamuttako’ti</indent>
<indent line="170">Vuttattā visiṭṭhā thanakesādayo liṅga’’nti, etaṃ na sabbattha, gaṅgāsālārukkhādīnaṃ thanādinā sambandhābhāvato.</indent>
<indent line="171">Apare <pageBreak edition="M" number="0.0293" /> vadanti – ‘‘na liṅgaṃ nāma paramatthato kiñci atthi, lokasaṅketarūḷho pana vohāro liṅgaṃ nāmā’’ti. Idamettha sanniṭṭhānaṃ. Sabbaliṅgikopi saddo hoti <bold>taṭaṃ taṭī taṭo</bold>ti. Yadi ca paramatthato liṅgaṃ nāma siyā, kathaṃ aññamaññaviruddhānaṃ tesaṃ ekattha samāveso bhavati, tasmā yassa kassaci atthassa avisadākāravohāro itthiliṅgaṃ, visadākāravohāro pulliṅgaṃ, ubhayamuttākāravohāro napuṃsakaliṅganti veditabbanti.</indent>
<paragraph line="172">Ettha pana nāmikapadamālāsaṅkhātapabandhavaseneva avisadākāravohārāditā gahetabbā, na ekekapadavasena. Tathā hi ‘‘kaññā puriso citta’’nti ca, ‘‘kaññāyo purisā cittānī’’ti ca evamādikassa ekekapadassa avisadākāravohārāditā na dissati. Yasmā pana pabandhavasena visadākāravohārādibhāve siddheyeva samudāyāvayavattā ekekapadassapi avisadākāravohārāditā sijjhateva.</paragraph>
<paragraph line="173">Keci pana nāmikapadamālāsaṅkhātaṃ pabandhaṃ aparāmasitvā ekekapadavaseneva avisadākāravohārādikaṃ icchanti, te vattabbā ‘‘yadi ekekapadasseva avisadākāravohārāditā siyā, evaṃ sante ‘kaññā purisā satthā guṇavā rājā’tiādīnaṃ padānaṃ ākārasutivasena, ‘puriso satthāro kaññāyo’tiādīnaṃ pana <bold>o</bold>kārasutivasena, ‘cittaṃ purisaṃ kañña’ntiādīnaṃ anusārasutivasena aññamaññaṃ samānasutisambhavā kathaṃ avisadākāravohārāditā siyā’’ti? Kiñcāpi te evaṃ vadeyyuṃ ‘‘siyā eva, nānattaṃ pana tesaṃ duppaṭivedha’’nti. Te vattabbā ‘‘mā tumhe evamavacuttha, dujjānatarampi nibbānaṃ kathanasamatthaṃ puggalaṃ nissāya jānanti, tasmā suṭṭhu upaparikkhitvā vadethā’’ti. Evañca pana vatvā <pageBreak edition="M" number="0.0294" /> tato uttari te pañhaṃ pucchitabbā <bold>‘‘bodhi</bold>saddo <bold>āyu</bold>saddo ca kataraliṅgo’’ti. Te jānantā evaṃ vakkhanti <bold>‘‘bodhi</bold>saddo itthiliṅgo ceva pulliṅgo ca, <bold>āyu</bold>saddo ca pana napuṃsakaliṅgo ca pulliṅgo cāti dviliṅgā ete saddā’’ti. Te vattabbā ‘‘yadi <bold>bodhi</bold>saddo ca <bold>āyu</bold>saddo ca dviliṅgā ete saddā, evaṃ sante dvinnaṃ <bold>bodhi</bold>saddānaṃ ekapadabhāvena vavatthitānaṃ accantasamānasutikānaṃ kathaṃ avisadākāravohāratā ca visadākāravohāratā ca siyā, kathañca pana dvinnaṃ <bold>āyu</bold>saddānaṃ ekapadabhāvena vavatthitānaṃ accantasamānasutikānaṃ ubhayamuttākāravohāratā ca visadākāravohāratā ca siyā’’ti? Evaṃ vuttā te addhā kiñci uttari apassantā niruttarā bhavissanti. Saddasatthavidū pana saddasatthato nayaṃ gahetvā vadanti –</paragraph>
<gatha1 line="174">‘‘Ese’sā eta’miti ca,</gatha1>
<gatha2 line="175">Pasiddhi atthesu yesu lokassa;</gatha2>
<gatha3 line="176">‘Thīpumanapuṃsakānī’ti,</gatha3>
<gathalast line="177">Vuccante tāni nāmānī’’ti.</gathalast>
<paragraph line="178">Tesaṃ kira ayamadhippāyo – ‘‘eso puriso, eso mātugāmo, eso rājā, esā itthī, esā latā, etaṃ napuṃsakaṃ, etaṃ citta’’nti evaṃ purisādīsu yesu atthesu lokassa ‘‘eso esā eta’’nti ca pasiddhi hoti, tesu atthesu tāni nāmāni ‘‘pumitthinapuṃsakaliṅgānī’’ti vuccanti, taṃdvārena aññānipīti. Evaṃ vadantehi tehi ‘‘iminā nāma ākārena ‘eso esā eta’nti nāmāni aññāni ca pulliṅgādināmaṃ labhantī’’ti ayaṃ viseso na dassito, saddhammanayaññūhi pana neruttikehi dassito ‘‘yassa kassaci atthassa avisadākāravohāro itthiliṅga’’ntiādinā.</paragraph>
<paragraph line="179">Keci <pageBreak edition="M" number="0.0295" /> pana ‘‘avisadākārānaṃ atthānaṃ vācako vohāro itthiliṅga’’ntiādīni vadanti, taṃ na gahetabbaṃ. Yadi hi avisadākārānaṃ atthānaṃ vācako vohāro itthiliṅgaṃ, evaṃ sante mātugāmakalattakantakaṇṭakagumbādayopi vohārā itthiliṅgāni siyuṃ avisadākārattā tadatthānaṃ. Yadi pana visadākārānaṃ atthānaṃ vācako vohāro pulliṅgaṃ, evaṃ sante ‘‘devatā saddhā ñāṇa’’miccādayopi vohārā pulliṅgāni siyuṃ visadākārattā tadatthānaṃ. Atha vā yadi avisadākārānaṃ atthānaṃ vācako vohāro itthiliṅgaṃ, visadākārānaṃ panatthānaṃ vācako vohāro pulliṅgaṃ, evaṃ sante ekassevatthassa ekakkhaṇe dvīhi liṅgehi na vattabbatā siyā –</paragraph>
<gatha1 line="180">‘‘Atthakāmosi me yakkha, hitakāmāsi devate;</gatha1>
<gathalast line="181">Karomi te taṃ vacanaṃ, tvaṃsi ācariyo mamā’’ti.</gathalast>
<paragraph line="182">Yadi ca ubhayamuttākārānaṃ atthānaṃ vācako vohāro napuṃsakaliṅgaṃ, evaṃ sante ubhayamuttākārānaṃ atthānaṃ tiṇarukkhādīsu ‘‘idaṃ nāmā’’ti niyamābhāvato liṅgavacanaṃ viruddhaṃ siyā. Apica ‘‘paññāratanaṃ. Sāriputtamoggallānaṃ sāvakayuga’’nti ca ādinā napuṃsakaliṅgavacanena tadatthānampi ubhayamuttākāratā vuttā siyā. Apica ekampi tīraṃ ‘‘taṭaṃ taṭī taṭo’’ti tīhi liṅgehi na vattabbaṃ siyā. Ekampi ca ñāṇaṃ ‘‘paññāṇaṃ paññā pajānanā amoho’’tiādinā tīhi liṅgehi na vattabbaṃ siyā, tasmā taṃ nayaṃ aggahetvā yathāvuttoyeva nayo gahetabbo.</paragraph>
<paragraph line="183">Lokasmiñhi itthīnaṃ heṭṭhimakāyo visado hoti, uparimakāyo avisado, uramaṃsaṃ avisadaṃ, gamanādīnipi avisadāni <pageBreak edition="M" number="0.0296" />. Itthiyo hi gacchamānā avisadaṃ gacchanti, tiṭṭhamānā nipajjamānā nisīdamānā khādamānā bhuñjamānā avisadaṃ bhuñjanti. Purisampi hi avisadaṃ disvā ‘‘mātugāmo viya gacchati tiṭṭhati nipajjati nisīdati khādati bhuñjatī’’ti vadanti. Iti yathā itthiyo yebhuyyena avisadākārā, tathā yassa kassaci saviññāṇakassa vā aviññāṇakassa vā atthassa ye vohārā yebhuyyena avisadākārā, teyeva itthiliṅgāni nāma bhavanti. Taṃ yathā? ‘‘Kaññā devatā dhītalikā dubbā saddhā ratti itthī yāgu vadhū’’ iccevamādīni. Purisānaṃ pana heṭṭhimakāyo avisado hoti, uparimakāyo visado, uramaṃsaṃ visadaṃ, gamanādīnipi visadāni honti. Purisā hi gacchamānā visadaṃ gacchanti, tiṭṭhamānā nipajjamānā nisīdamānā khādamānā bhuñjamānā visadaṃ bhuñjanti. Itthimpi hi gamanādīni visadāni kurumānaṃ disvā ‘‘puriso viya gacchatī’’tiādīni vadanti. Iti yathā purisā yebhuyyena visadākārā, tathā yassa kassaci saviññāṇakassa vā aviññāṇakassa vā atthassa ye vohārā yebhuyyena visadākārā, teyeva pulliṅgāni nāma bhavanti. Taṃ yathā? ‘‘Puriso mātugāmo orodho āpo rukkho moho satthā’’ iccevamādīni. Yathā ca pana napuṃsakā ubhayamuttākārā, tathā yassa kassaci saviññāṇakassa vā aviññāṇakassa vā atthassa ye vohārā ubhayamuttākārā, teyeva napuṃsakaliṅgāni nāma bhavanti. Taṃ yathā? ‘‘Cittaṃ rūpaṃ itthāgāraṃ kalattaṃ nāṭakaṃ ratanaṃ ñāṇaṃ aṭṭhi āyu’’iccevamādīni. Iccevaṃ nāmikānaṃ sabbesampi vohārānaṃ –</paragraph>
<gatha1 line="184">Visadāvisadākārā, ākāro’bhayamuttako;</gatha1>
<gathalast line="185">Liṅgassa lakkhaṇaṃ etaṃ, ñeyyaṃ <bold>syā</bold>dippabandhato.</gathalast>
<paragraph line="186">Idaṃ <pageBreak edition="M" number="0.0297" /> ṭhānaṃ dubbinivijjhaṃ mahāvanagahanaṃ niggumbaṃ nijjaṭaṃ katvā dassitaṃ sādhukaṃ manasi kātabbaṃ. Iti sabbesaṃ nāmikapadānaṃ pabandhanissitena avisadākāravohārādibhāvena itthiliṅgādibhāvassa sambhavato dvinnampi <bold>go</bold>saddānaṃ pabandhanissitena avisadākāravohārādibhāvena yathāsakaṃ itthiliṅgādibhāvo veditabbo.</paragraph>
<paragraph line="187">Savinicchayoyaṃ <bold>o</bold>kārantitthiliṅgassa nāmikapadamālāvibhāgo.</paragraph>
<paragraph line="188"><bold>O</bold>kārantatāpakatikaṃ <bold>o</bold>kārantitthiliṅgaṃ niṭṭhitaṃ.</paragraph>
<paragraph line="189">Evaṃ sabbathāpi <bold>ā</bold>kāranta <bold>i</bold>vaṇṇanta <bold>u</bold>vaṇṇa<bold>nto</bold>kārantavasena chabbidhāni itthiliṅgāni niravasesato gahitāni bhavanti. Etesu pana kesañci <bold>ā</bold>kārantānaṃ <bold>ī</bold>kārantānañca katthaci paccattekavacanassa <bold>e</bold>kārādesavasena yo pabhedo dissati, so idāni vuccati. Tathā hi –</paragraph>
<gatha1 line="190">‘‘Na tvaṃ rādha vijānāsi, aḍḍharatte anāgate;</gatha1>
<gathalast line="191">Abyayataṃ vilapasi, viratte kosiyāyane’’ti</gathalast>
<unindented line="192">Imasmiṃ <bold>rādhajātake</bold> ‘‘virattā’’ti <bold>ā</bold>kārantavasena vattabbe paccattavacanassa <bold>e</bold>kārādesavasena ‘‘viratte’’ti vuttaṃ. Tathā ‘‘kosiyāyanī’’ti <bold>ī</bold>kārantavasena vattabbe paccattavacanassa <bold>e</bold>kārādesavasena ‘‘kosiyāyane’’ti vuttaṃ. Tena <bold>aṭṭhakathācariyo ‘‘viratte kosiyāyane</bold>ti mātā no kosiyāyanī brāhmaṇī virattā amhākaṃ pitari nippemā jātā’’ti atthaṃ saṃvaṇṇesi. Nanu ca bho <bold>pāḷiyaṃ</bold> ‘‘viratte’’ti, ‘‘kosiyāyane’’ti ca paccattavacanassa dassanato <bold>‘‘e</bold>kārantampi itthiliṅgaṃ atthī’’ti vattabbanti? Na vattabbaṃ <bold>ā</bold>kārīkārantogadharūpavisesattā tesaṃ rūpānaṃ. Ādesavasena <pageBreak edition="M" number="0.0298" /> hi siddhattā visuṃ <bold>e</bold>kārantaṃ itthiliṅgaṃ nāma natthi, tasmā itthiliṅgānaṃ yathāvuttā chabbidhatāyeva gahetabbā.</unindented>
<gatha1 line="193">Iccevaṃ itthiliṅgānaṃ, pakiṇṇanayasālinī;</gatha1>
<gathalast line="194">Padamālā vibhattā me, sāsanatthaṃ sayambhuno.</gathalast>
<gatha1 line="195">Saddanītisūriyoyaṃ,</gatha1>
<gatha2 line="196">Anekasuvinicchayarasmikalāpo;</gatha2>
<gatha3 line="197">Saṃsayandhakāranudo,</gatha3>
<gathalast line="198">Kassa matipadumaṃ na vikāse.</gathalast>
<centered line="199">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="200">Kosallatthāya kate saddanītippakaraṇe</centered>
<centered line="201">Itthiliṅgānaṃ nāmikapadamālāvibhāgo</centered>
<centered line="202">Aṭṭhamo paricchedo.</centered>
</body>
</document>