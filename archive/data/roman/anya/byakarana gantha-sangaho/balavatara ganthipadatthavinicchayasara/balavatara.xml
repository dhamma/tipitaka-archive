<?xml version="1.0"?>
<document>
<metadata>
<normativeSource>http://tipitaka.org/romn/cscd/e0813n.nrf0.xml</normativeSource>
<archivePath>roman/anya/byakarana gantha-sangaho/balavatara ganthipadatthavinicchayasara/balavatara.xml</archivePath>
<title>Bālāvatāra - Bālāvatāra gaṇṭhipadatthavinicchayasāra - Byākaraṇa gantha-saṅgaho - Anya</title>
</metadata>
<body>
<centered line="1">Namo tassa bhagavato arahato sammāsambuddhassa.</centered>
<book line="2">Bālāvatāra</book>
<subhead line="3">Paṇāma</subhead>
<paragraph line="4">[Ka]</paragraph>
<gatha1 line="5">Sabbaṃ niruttipathapāragataṃ sabuddhaṃ,</gatha1>
<gatha2 line="6">Buddhaṃ tilokatilakaṃ hatapāpadhammaṃ;</gatha2>
<gatha3 line="7">Dhammaṃ vimuttisukhadaṃ vihatāghasaṃghaṃ,</gatha3>
<gathalast line="8">Saṃghaṃ ca niccamabhivandiya dakkhiṇeyyaṃ.</gathalast>
<paragraph line="9">[Kha]</paragraph>
<gatha1 line="10">Vuddhippattosmi muddho mama varagaravo sīlapaññādisobhe,</gatha1>
<gatha2 line="11">Candādicceva suddhe varajinaṭhapite sāsanābbhe patīte;</gatha2>
<gatha3 line="12">Nissāyevā tipemā paṇamiya sirasā niccamesaṃ saritvā,</gatha3>
<gathalast line="13">Pādambhoje guṇagge hataduritamalo ānubhāvena tassā.</gathalast>
<paragraph line="14">[Ga]</paragraph>
<gatha1 line="15">Porāṇa sīhaḷa padattha vinicchayañca,</gatha1>
<gatha2 line="16">Sabbampi māgadhaniruttinayaṃ pasatthaṃ;</gatha2>
<gatha3 line="17">Aññañca nekavidha sakkata saddasatthaṃ,</gatha3>
<gathalast line="18">Pāramparābhata matañca nisamma sammā.</gathalast>
<paragraph line="19">[Gha]</paragraph>
<gatha1 line="20">Bālāvatāra varamāgadha saddasatthe,</gatha1>
<gatha2 line="21">Dubbodha nekapadaattha vinicchayena;</gatha2>
<gatha3 line="22">Atthāya ādhunika bālaparamparāya,</gatha3>
<gathalast line="23"><bold>Bālāvatāra varagaṇṭhipadaṃ</bold>karissaṃ.</gathalast>
<paragraph line="24">[Ṅa]</paragraph>
<gatha1 line="25">Niccaṃ ye mettha bālā varahadayayutā suṭṭhu nikkhittanettā,</gatha1>
<gatha2 line="26">Puṇṇe nānānayānaṃ suratarusadise dhīrapāsaṃsiye ve;</gatha2>
<gatha3 line="27">Gambhīraṃ duttaraṃ te jinavacanudadhiṃ tiṇṇathāmā bhaveyyuṃ,</gatha3>
<gathalast line="28">Laddhopāyā ca candaṃ taditarapacuraṃ sakkataṃ sotukāmā.</gathalast>
<paragraph line="29">[Ca]</paragraph>
<gatha1 line="30">Ganthanipphattiyā sesa – dukkarattaṃ yathāvato;</gatha1>
<gatha2 line="31">Jānanti kusalā dhīrā, nekasatthantarādisu;</gatha2>
<gathalast line="32">Ganthesu guṇadosampi, teyeva vidurā sadā.</gathalast>
<paragraph line="33">[Cha]</paragraph>
<gatha1 line="34">Tasmā ettha pamādādi – dosaleso bhave yadi;</gatha1>
<gathalast line="35">Porāṇāceraladdhīhi, vilomaṃ vā bhaveyya ce.</gathalast>
<paragraph line="36">[Ja]</paragraph>
<gatha1 line="37">Ganthantaraṃ vigāhetvā, vicāretvā punappunaṃ;</gatha1>
<gathalast line="38">Yuttimeva ca gaṇhantu, hutvā vīmaṃsabuddhikāti.</gathalast>
<subhead line="39">Paṇāma</subhead>
<paragraph line="40" number="1">Buddhaṃ <pageBreak edition="M" number="0.0001" />tidhā bhivanditvā, buddhambuja vilocanaṃ.</paragraph>
<paragraph line="41"><bold>Bālāvatāraṃ</bold>bhāsissaṃ, bālānaṃ buddhivuddhiyā.</paragraph>
</body>
</document>