<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0804n.nrf0.xml</normativeSource>
    <archivePath>roman/anya/byakarana gantha-sangaho/saddanitippakaranam (dhatumala)/15. saravaggapancakantika suddhassaradhatu.xml</archivePath>
    <baseFileName>15. saravaggapancakantika suddhassaradhatu</baseFileName>
    <titlePath>15. Saravaggapañcakantika suddhassaradhātu - Saddanītippakaraṇaṃ (dhātumālā) - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <book line="2">Saddanītippakaraṇaṃ</book>
    <title line="3">Dhātumālā</title>
    <chapter line="4">15. Saravaggapañcakantika suddhassaradhātu</chapter>
    <gatha1 line="5">Ito <pageBreak edition="Myanmar" number="0.0001" /> paraṃ tu sarato, kakārantādibhedato;</gatha1>
    <gathalast line="6">Dhātuyo dhātunipphanna-rūpāni vividhāni ca.</gathalast>
    <gatha1 line="7">Sāṭṭhakathe piṭakamhi, jinapāṭhe yathābalaṃ;</gatha1>
    <gathalast line="8">Nayaṃ upaparikkhitvā, samāsena kathessa’haṃ.</gathalast>
    <paragraph line="9"><bold>I gatiyaṃ</bold>. Yesaṃ dhātūnaṃ gatiattho, buddhipi tesaṃ attho. Pavattipāpuṇānipi. Tatra gamanaṃ duvidhaṃ kāyagamanaṃ ñāṇagamanañca. Tesu <bold>kāyagamanaṃ</bold> nāma iriyāpathagamanaṃ, <bold>ñāṇagamanaṃ</bold> nāma ñāṇuppatti, tasmā payogānurūpena ‘‘gacchatī’’ti padassa ‘‘jānātī’’tipi attho bhavati, ‘‘pavattatī’’tipi attho bhavati, ‘‘pāpuṇātī’’tipi attho bhavati, iriyāpathagamanena gacchatītipi attho bhavati, ñāṇagamanena gacchatītipi attho bhavati. Tathā hi ‘‘sīghaṃ gacchatī’’tiādīsu iriyāpathagamanaṃ ‘‘gamana’’nti vuccati. Sundaraṃ nibbānaṃ gato. ‘‘Gatimā’’tiādīsu <pageBreak edition="Myanmar" number="0.0002" /> pana ñāṇagamanaṃ. Evaṃ sabbesampi gatyatthānaṃ dhātūnaṃ yathāpayogaṃ attho gahetabbo.</paragraph>
    <paragraph line="10">Tassimāni rūpāni bhavanti – iti, eti, udeti. Kārite ‘‘udāyatī’’ti rūpaṃ bhavati. Uṭṭhāpetīti hi attho, dukāro āgamo. Upeti, samupeti, veti, apeti, aveti, anveti, sameti, abhisameti, samayo, abhisamayo, īdi, udi, ekodi, paṇḍito, ito, udito, upeto, samupeto, anvito, apeto, sameto, etabbo, paccetabbo, paṭiyamāno, paṭicco, ento, adhippeto, adhippāyo, paccayo, aññānipi yojetabbāni. ‘‘Itā, ita’’ntiādinā yathārahaṃ itthinapuṃsakavasenapi. Paccetuṃ, upetuṃ, samupetuṃ, anvetuṃ, sametuṃ, abhisametuṃ, icca, paṭicca, samecca, abhisamecca, apecca, upecca, paṭimukhaṃ itvā, itvāna, upetvā, upetvāna, upetuna, aññānipi buddhavacanānurūpato yojetabbāni.</paragraph>
    <gatha1 line="11"><bold>Iti</bold>iti kriyāsaddo, suttantesu na dissati;</gatha1>
    <gathalast line="12">Idamettha na vattabbaṃ, dassanāyeva me ruto.</gathalast>
    <gatha1 line="13">‘‘Itāyaṃ kodharūpena’’, iti pāḷi hi dissati;</gatha1>
    <gathalast line="14"><bold>Aṅguttaranikāyamhi,</bold> munināhacca bhāsitā;</gathalast>
    <paragraph line="15">Vuttañhetaṃ bhagavatā <bold>aṅguttaranikāye</bold> kodhaṃ nindantena –</paragraph>
    <gatha1 line="16">‘‘Itāyaṃ kodharūpena, maccuveso guhāsayo;</gatha1>
    <gathalast line="17">Taṃ damena samucchinde, paññāvīriyena diṭṭhiyā’’ti.</gathalast>
    <paragraph line="18">Tatra <bold>itāya</bold>nti iti ayanti chedo. <bold>Iti</bold>iti ca gacchati pavattatīti attho. Ayaṃ panettha suttapadattho – yo <pageBreak edition="Myanmar" number="0.0003" /> doso loke ‘‘kodho’’ti lokiyamahājanena vuccati, nāyaṃ atthato kodhoti vattabbo. Kinti pana vattabbo, eso hi sarīrasaṅkhātaguhāsayo maccurājā eva kodhavasena pamaddanto sattasantāne gacchatīti vattabbo. Taṃ evarūpaṃ ‘‘maccurājā’’ti vattabbaṃ bahuno janassa anatthakaraṃ kodhaṃ hitakāmo damena paññāya vīriyena diṭṭhiyā ca chindeyyāti.</paragraph>
    <paragraph line="19"><bold>Etī</bold>ti imassa pana āgacchatīti attho. ‘‘Etī’’ti ettha hi <bold>ā</bold>upasaggo sandhikiccena paṭicchannattā na pākaṭo valāhakāvattharito puṇṇacando viya. Tathā hi ettha ā iti etīti sandhiviggaho bhavati, <bold>ā</bold>kārassa ca <bold>i</bold>kārena parena saddhiṃyeva <bold>e</bold>kārādeso. Tasmā ‘‘ayaṃ so sārathī eti. Etu vessantaro rājā’’tiādīsu ‘‘āgacchati, āgacchatū’’tiādinā attho kathetabbo. Byākaraṇasatthepi hi ā iti etīti sandhiviggaho dissati, tasmā ayampi nīti sādhukaṃ manasi kātabbā. Atha vā <bold>itī</bold>ti rassavasena vuttaṃ padaṃ gamanaṃ bodheti, <bold>etī</bold>ti vuddhivasena vuttaṃ pana yathāpayogaṃ āgamanādīni. Mattāvasenapi hi padāni savisesatthāni bhavanti. Taṃ yathā? Sāsane pabbajito, raṭṭhā pabbājitoti. Saññogāsaññogavasenapi, taṃ yathā? Gāmā niggacchati. Yasaṃ poso nigacchati, tasmā ayampi nīti sādhukaṃ manasi kātabbā. Etthetaṃ vuccati –</paragraph>
    <gatha1 line="20"><bold>I gatiya</bold>nti kathitā, dhātu vuddhiṃ gatā yadā;</gatha1>
    <gathalast line="21">Tadā āgamanatthassa, vācikā pāyato vasā.</gathalast>
    <gatha1 line="22">Iriyāpathatthato he-sā niccāgamavācikā;</gatha1>
    <gathalast line="23">‘‘Ayaṃ so sārathī eti’’, iccādettha nidassanaṃ.</gathalast>
    <gatha1 line="24">Aniriyāpathatthena <pageBreak edition="Myanmar" number="0.0004" />, vattane gamanepi ca;</gatha1>
    <gathalast line="25">Āgamane ca hotīti, dhīmā lakkheyya taṃ yathā.</gathalast>
    <gatha1 line="26">‘‘Paṭicca phalametī’’ti, evamādīsu vattane;</gatha1>
    <gathalast line="27">Vuddhippattā ikāravhā, esā dhātu pavattati.</gathalast>
    <gatha1 line="28">‘‘Atthamentamhi sūriye, vāḷā’’ iccādīsu pana;</gatha1>
    <gathalast line="29">Gate, ‘‘etīti itī’’ti-ādisvāgamane siyā.</gathalast>
    <paragraph line="30">Tathā hi ītīti anatthāya eti āgacchatīti īti, upaddavo, iti āgamanattho gahetabbo. Āha ca <bold>suttanipātaṭṭhakathāyaṃ</bold> ‘‘etīti īti, āgantukānaṃ akusalabhāgīnaṃ byasanahetūnaṃ etaṃ adhivacana’’nti.</paragraph>
    <paragraph line="31">Idāni yathārahaṃ nipātākhyātanāmikapariyāpannānaṃ <bold>itiito</bold> saddānamatthuddhāro vuccate – tattha <bold>iti</bold>saddo hetuparisamāpanādipadattha vipariyāya pakārāvadhāraṇa nidassanādianekatthappabhedo. Tathā hesa ‘‘ruppatīti kho bhikkhave tasmā rūpanti vuccatī’’tiādīsu hetuatthe dissati. ‘‘Tasmātiha me bhikkhave dhammadāyādā bhavatha, mā āmisadāyādā. Atthi me tumhesu anukampā, kinti me sāvakā dhammadāyādā bhaveyyuṃ, no āmisadāyādā’’tiādīsu parisamāpane. ‘‘Iti vā iti evarūpā visūkadassanā paṭivirato’’tiādīsu ādiattho. ‘‘Māgaṇḍiyoti tassa brāhmaṇassa saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanamabhilāpo’’tiādīsu padatthavipariyāye. ‘‘Iti kho bhikkhave sappaṭibhayo bālo, appaṭibhayo paṇḍito. Saupaddavo bālo, anupaddavo <pageBreak edition="Myanmar" number="0.0005" /> paṇḍito. Saupasaggo bālo, anupasaggo paṇḍito’’tiādīsu pakāro. ‘‘Atthi idappaccayā jarāmaraṇanti iti puṭṭhena satā ādanda atthītissa vacanīyaṃ. Kiṃ paccayā jarāmaraṇanti iti ce vadeyya, jātipaccayā jarāmaraṇanti iccassa vacanīya’’ntiādīsu avadhāraṇe. ‘‘Atthīti kho kaccāna ayameko anto, natthīti kho kaccāna ayaṃ dutiyo anto’’tiādīsu nidassane. Nipātavaseneva te payogā gahetabbā. ‘‘Itāyaṃ kodharūpenā’’ti ettha pana ākhyātavasena gamane <bold>iti</bold>saddo dissati. Ayamevattho idhādhippeto, nipātattho pana na icchitabbo, viññūnaṃ atthaggahaṇe kosallupādanatthaṃ kevalaṃ atthuddhāravasena āgatoti daṭṭhabbaṃ. Itaro pana –</paragraph>
    <gatha1 line="32">Gatyatthe cimasaddatthe, <bold>ito</bold>saddo pavattati;</gatha1>
    <gathalast line="33">Anvito’’ti hi gatyatthe, paccattavacanaṃ bhave.</gathalast>
    <gatha1 line="34"><bold>Ima</bold>saddassa atthamhi, nissakkavacanaṃ bhave;</gatha1>
    <gathalast line="35">‘‘Ito sā dakkhiṇā disā’’, itiādīsu pāḷisu.</gathalast>
    <gatha1 line="36">Gatyattho icchito ettha, itarattho na icchito;</gatha1>
    <gathalast line="37">Atthuddhāravasā vutto, kosallatthāya viññunaṃ.</gathalast>
    <paragraph line="38">Idha pana <bold>samaya</bold>saddassa atthuddhāraṃ sanibbacanaṃ vattabbampi avatvā upari <bold>aya</bold>dhātuvisayeyeva vakkhāma <bold>i e aya</bold>dhātuvasena tidhātumayattā <bold>samaya</bold>saddassa. Tatra <bold>itī</bold>ti <bold>i</bold>kārānantaratyantapadassa ca ‘‘eti, udetī’’tiādīnañca <bold>e</bold>kārānantara<bold>tya</bold>ntapadānaṃ aññesañca evarūpānaṃ padamālā yathārahaṃ yebhuyyena attanopadāni vajjetvā yojetabbā. Īdisesu hi ṭhānesu dukkarā kriyāpadamālā. Yasmā pana imasmiṃ pakaraṇe sukarā ca dukkarā ca <bold>tya</bold>ntapadamālā jānitabbā <pageBreak edition="Myanmar" number="0.0006" />, tasmā <bold>bhūvādi</bold>gaṇādīsu aṭṭhasu gaṇesu vihitehi channavutiyā vacanehi sabbasādhāraṇaṃ asabbasādhāraṇañca padamālānayaṃ brūma –</paragraph>
    <gatha1 line="39"><bold>A</bold>kārānantaratyanta-padānaṃ pantiyo budho;</gatha1>
    <gathalast line="40"><bold>Bhavati rundhatā</bold>dīnaṃ, yoje sabbattha sabbathā.</gathalast>
    <gatha1 line="41">Iti etī’’ti cetesaṃ, padānaṃ pana pantiyo;</gatha1>
    <gathalast line="42">Suddhassarapubbakānaṃ, yoje viññū yathārahaṃ.</gathalast>
    <gatha1 line="43"><bold>Ā</bold>kārānantara<bold>tya</bold>nta-padānañcāpi pantiyo;</gatha1>
    <gathalast line="44">‘‘Yāti suṇāti asnā-ti’’ iccādīnaṃ yathārahaṃ.</gathalast>
    <gatha1 line="45"><bold>I</bold>vaṇṇānantaratyanta-padānamapi pāḷiyo;</gatha1>
    <gathalast line="46">Yoje ‘‘rundhiti rundhīti’’-iccādīnaṃ yathārahaṃ.</gathalast>
    <gatha1 line="47"><bold>U</bold>kārānantara<bold>tya</bold>nta-<bold>suti</bold>iti padassa ca;</gatha1>
    <gathalast line="48">Peraṇatthe pavattassa, yoje mālaṃ yathārahaṃ.</gathalast>
    <gatha1 line="49"><bold>E</bold>kārānantara<bold>tya</bold>nta-padānampi yathārahaṃ;</gatha1>
    <gathalast line="50">‘‘Jeti rundheti kāreti, kārāpetī’’tiādīnaṃ.</gathalast>
    <gatha1 line="51"><bold>O</bold>kārānantara<bold>tya</bold>nta-padānampi padakkame;</gatha1>
    <gathalast line="52">‘‘Karoti bhoti hotī’’ti-ādīnaṃ yuttitovade;</gathalast>
    <gatha1 line="53">Iccevaṃ sattadhā vutto, padamālānayo mayā;</gatha1>
    <gathalast line="54">Ito mutto nayo nāma, natthi koci kriyāpade.</gathalast>
    <gatha1 line="55">‘‘Ādatte kurute pete’’, iccādi nayadassanā;</gatha1>
    <gathalast line="56">Yathārahaṃ yuttitoti, vacanaṃ ettha bhāsitaṃ.</gathalast>
    <paragraph line="57">Idāni ikārānantaratyantapadassa kamo vuccate – iti, inti. Isi, itha. Imi, ima. Aparipuṇṇo vattamānānayo. Itu, intu. Ihi, itha. Imi, ima. Aparipuṇṇo pañcamīnayo. Ettha ca imesaṃ dvinnaṃ sāsanānurūpabhāvassa imāni sādhakapadāni <pageBreak edition="Myanmar" number="0.0007" /> ‘‘veti, apeti, anvetī’’ti. Tattha vi iti <bold>veti</bold>. Vigacchatīti attho, <bold>iti</bold>saddo hettha gamanaṃ bodheti. Tathā apa iti <bold>apeti</bold>. Apagacchatīti attho. Anu iti <bold>anveti</bold>. Anugacchatīti attho. Garū pana anu eti <bold>anvetī</bold>ti vadanti. Taṃ –</paragraph>
    <gatha1 line="58">‘‘Yathā āraññakaṃ nāgaṃ, dantiṃ anveti hatthinī;</gatha1>
    <gatha2 line="59">Jessantaṃ giriduggesu, samesu visamesu ca;</gatha2>
    <gathalast line="60">Evaṃ taṃ anugacchāmi, putte ādāya pacchato’’ti.</gathalast>
    <unindented line="61">Imāya pāḷiyā na sameti ‘‘jessantaṃ anvetī’’ti vacanato ‘‘anugacchāmī’’ti vacanato ca. Tathā hi <bold>eti</bold>saddo yattha ce iriyāpathavācako, tattha āgamanaṃyeva joteti, na gamanaṃ, tasmā āgamanatthassa ayuttito gamanatthassa ca yuttito vi itiādinā chedo ñeyyo. Etesañca <bold>iti</bold>saddavasena katachedānaṃ atthibhāvaṃ yuttibhāvañca ‘‘itāyaṃ kodharūpenā’’ti pāḷiyeva sādheti, tasmāyeva ‘‘anu iti, anu inti, anu isī’’tiādinā ‘‘anvetī’’tiādīnaṃ chede labbhamānanayena vuttappakāro vattamānāpañcamīnayo parassapadavasena dassito. Sattamīrūpādīni sabbathā appasiddhāni.</unindented>
    <paragraph line="62">Imāni pana bhavissantiyā rūpāni, sittā te lahumessati. Issati, issanti. Issasi, issatha. Issāmi, issāma. Issate, issante. Issase, issavhe. Issaṃ, issāmhe. Asabbadhātukattepi suddhassarattā dhātussa <bold>i</bold>kārāgamo na labbhati. Paripuṇṇo bhavissantīnayo.</paragraph>
    <paragraph line="63">Atha kālātipattiyā rūpāni bhavanti, issā, issaṃsu. Isse, issatha. Issaṃ, issamhā. Issatha, issisu. Issase, issavhe. Issaṃ, issāmhase. Kālātipattibhāve <pageBreak edition="Myanmar" number="0.0008" /> ca asabbadhātukatte ca santepi suddhassarattā dhātussa <bold>a</bold>kārikārāgamo na labbhati anekantikattā vā anupapannattā ca <bold>a</bold>kārāgamo na hoti. Dvinnañhettha suddhassarānaṃ anantarikānaṃ ekatosannipāto anupapatti. Paripuṇṇo kālātipattinayo.</paragraph>
    <paragraph line="64">Imasmiṃ pana ṭhāne sāṭṭhakathe tepiṭake buddhavacane sotūnaṃ payogatthesu paramakosallajananatthaṃ ‘‘nanu te sutaṃ brāhmaṇa bhaññamāne, devā na issanti purisaparakkamassā’’ti pāḷito nayaṃ gahetvā vuttappakārehi bhavissantiyā rūpehi sabbaso samānāni asamānatthāni vattamānikarūpāni ca īsakaṃ aññamaññaṃ samānāni bhavissantīkālātipattīnaṃ rūpāni ca pakāsayissāma – vattamānāvasena tāva ‘‘issati, issanti. Issasi, issathā’’ti sabbaṃ yojetabbaṃ. Attho pana ‘‘issaṃ karotī’’tiādinā vattabbo. Tasmiṃyeva atthe bhavissantīvasena ‘‘ississati, ississanti. Ississasi, ississathā’’ti paripuṇṇaṃ yojetabbaṃ. Attho pana ‘‘issaṃ karissatī’’tiādinā vattabbo. Kālātipattivasena pana ‘‘ississā, ississaṃsu. Ississe, ississathā’’ti paripuṇṇaṃ yojetabbaṃ, attho pana ‘‘issaṃ akarissā’’tiādinā vattabbo. Dhātvantaravasena saṃsandanānayoyaṃ.</paragraph>
    <paragraph line="65">Idāni ekārānantaratyantapadassa kamo vuccate –</paragraph>
    <paragraph line="66">Eti, enti. Esi, etha. Emi, ema.</paragraph>
    <paragraph line="67">Etu, entu. Ehi, etha. Emi, ema.</paragraph>
    <gatha1 line="68">Na ca appatvā dukkhantaṃ, vissāsaṃ eyya paṇḍito;</gatha1>
    <gatha2 line="69">Nivesanāni māpetvā, vedehassa yasassino;</gatha2>
    <gathalast line="70">Yadā te pahiṇissāmi, tadā eyyāsi khattiya.</gathalast>
    <paragraph line="71">Eyya <pageBreak edition="Myanmar" number="0.0009" />, eyyuṃ. Eyyāsi, eyyātha. Eyyāmi, eyyāma. Etha, eraṃ. Etho, eyyāvho. Eyyaṃ, eyyāmhe.</paragraph>
    <paragraph line="72">So puriso eyya, te eyyuṃ. Tvaṃ eyyāsi, tumhe eyyātha. Ahaṃ eyyāmi, mayaṃ eyyāma. So puriso etha, te eraṃ. Tvaṃ etho, tumhe eyyāvho. Ahaṃ eyyaṃ, mayaṃ eyyāmhe.</paragraph>
    <paragraph line="73">Parokkhāhiyyattanajjatanīrūpāni sabbaso appasiddhāni.</paragraph>
    <paragraph line="74">Essati, essanti. Essasi, essatha. Essāmi, essāma. Essate, essante. Essase, essavhe. Essaṃ, essāmhe.</paragraph>
    <gatha1 line="75">Sammodamānā gacchanti, jālamādāya pakkhino;</gatha1>
    <gathalast line="76">Yadā te vivadissanti, tadā ehinti me vasaṃ.</gathalast>
    <paragraph line="77">‘‘Abhidosagato idāni ehī’’ti vacanadassanato aparānipi bhavissantīrūpāni gahetabbāni.</paragraph>
    <paragraph line="78">Ehiti, ehinti. Ehisi, ehitha. Ehimi, ehima. Ehite, ehinte. Ehise, ehivhe. Ehissaṃ, ehissāmhe.</paragraph>
    <paragraph line="79">Essā, essaṃsu. Esse, essatha. Essaṃ essāmhā. Essatha, essisu. Essase, essavhe. Essiṃ, essāmhase.</paragraph>
    <gatha1 line="80">Athāparopi <bold>e</bold>kārānantaratyantapadakkamo bhavati;</gatha1>
    <gathalast line="81">Udeti, udenti; Udesi, udetha; Udemi, udema.</gathalast>
    <paragraph line="82">Udetu, udentu. Udehi, udetha. Udemi, udema, udāmase.</paragraph>
    <paragraph line="83">Udeyya, udeyyuṃ. Sesaṃ neyyaṃ. Udissati, udissanti. Sesaṃ neyyaṃ. Udissā, udissaṃsu. Sesaṃ neyyaṃ.</paragraph>
    <centered line="84">Imāni suddhassaradhāturūpāni.</centered>
    <subhead line="85">Kakārantadhātu</subhead>
    <paragraph line="86"><bold>Ku</bold><pageBreak edition="Myanmar" number="0.0010" /><bold>sadde ke</bold> ca. Koti, kavati, kāyati, evaṃ kattupadāni bhavanti. Kuyyati, kiyyati, evaṃ kammapadāni. Kānanaṃ, kabbaṃ, jātakaṃ, evaṃ nāmikapadāni. Kutvā, kutvāna, kavitvā, kavitvāna, kāvitvā, kāvitvāna, kāyituṃ, evaṃ abyayapadāni.</paragraph>
    <paragraph line="87">Tatra <bold>kānana</bold>nti ṭhitamajjhanhikasamaye kavati saddaṃ karotīti kānanaṃ, vanaṃ. Tathā hi –</paragraph>
    <gatha1 line="88">‘‘Ṭhite majjhanhike kāle, sannisīvesu pakkhisu;</gatha1>
    <gathalast line="89">Saṇateva brahāraññaṃ, sā rati paṭibhāti ma’’nti</gathalast>
    <paragraph line="90">Vuttaṃ. Atha vā kokilamayūrādayo kavanti saddāyanti kūjanti etthāti kānanaṃ. Manoharatāya avassaṃ kuyyati paṇḍitehīti <bold>kabbaṃ. Kāviyaṃ. Kāveyyaṃ</bold>. Aññatra pana kavīnaṃ idanti <bold>kabba</bold>nti taddhitavasena attho gahetabbo. Keci tu <bold>kābya</bold>nti saddarūpaṃ icchanti, na taṃ pāvacane pamāṇaṃ sakkaṭabhāsābhāvato. Sakkaṭabhāsātopi hi ācariyā nayaṃ gaṇhanti. Jātaṃ bhūtaṃ atītaṃ bhagavato cariyaṃ, taṃ kīyati kathīyati etenāti <bold>jātakaṃ</bold>. Jātakapāḷi hi idha ‘‘jātaka’’nti vuttā. Aññatra pana jātaṃ eva jātakanti gahetabbaṃ. Tathā hi <bold>jātaka</bold>saddo desanāyampi vattati ‘‘itivuttakaṃ jātakaṃ abbhutadhamma’’ntiādīsu. Jātiyampi vattati ‘‘jātakaṃ samodhānesī’’tiādīsu.</paragraph>
    <paragraph line="91"><bold>Pakka nīcagatiyaṃ. Nīcagamanaṃ</bold> nāma hīnagamanaṃ hīnappavatti vā. <bold>Nīca</bold>saddo hi hīnavācako ‘‘nīce kule paccājāto’’ti ettha viya. Pakkati kriyāpadamettha dissati, na nāmikapadaṃ. Yattha yattha nāmikapadaṃ na dissati, tattha tattha nāmikapadaṃ upaparikkhitvā <pageBreak edition="Myanmar" number="0.0011" /> gahetabbaṃ. Kriyāpadameva hi duddasaṃ, kriyāpade vijjamāne nāmikapadaṃ natthīti na vattabbaṃ, tasmā antamaso ‘‘pakkanaṃ, takanaṃ’’ iccevamādīni bhāvavācakāni nāmikapadāni sabbāsu dhātūsu yathārahaṃ labbhantīti daṭṭhabbaṃ.</paragraph>
    <paragraph line="92"><bold>Taka hasane. Hasanaṃ</bold> hāso. Takati.</paragraph>
    <paragraph line="93"><bold>Taki kicchajīvane. Kicchajīvanaṃ</bold> kasirajīvanaṃ. Taṅkati. Ātaṅkati. Ātaṅko. <bold>Ātaṅko</bold>ti kicchajīvitakaro rogo, tathā hi aṭṭhakathācariyā ‘‘appābādhaṃ appātaṅka’’nti imasmiṃ pāḷippadese iti atthaṃ saṃvaṇṇesuṃ <bold>‘‘ābādho</bold>ti visabhāgavedanā vuccati, yā ekadese uppajjitvā sakalasarīraṃ ayapaṭṭena bandhitvā viya gaṇhāti. <bold>Ātaṅko</bold>ti kicchajīvitakaro rogo. Atha vā yāpetabbarogo ātaṅko, itaro ābādho. Khuddako vā rogo ātaṅko, balavā ābādho. Keci pana ‘ajjhattasamuṭṭhāno ābādho, bahiddhāsamuṭṭhāno ātaṅko’ti vadantī’’ti.</paragraph>
    <gatha1 line="94">Ātaṅko āmayo rogo,</gatha1>
    <gatha2 line="95">Byādhā’bādho gado rujā;</gatha2>
    <gatha3 line="96">Akallañceva gelaññaṃ,</gatha3>
    <gathalast line="97">Nāmaṃ rogābhidhānakaṃ.</gathalast>
    <paragraph line="98"><bold>Suka gatiyaṃ</bold>. Sokati, suko, sukī. Tatra <bold>suko</bold>ti suvo. Sokati manāpena gamanena gacchatīti suko. Tassa bhariyā sukī.</paragraph>
    <paragraph line="99"><bold>Bukka bhassane</bold>. Idha <bold>bhassanaṃ</bold> nāma sunakhabhassanaṃ adhippetaṃ ‘‘sunakho bhassitvā’’ti ettha viya, na ‘‘āvāso gocaraṃ <pageBreak edition="Myanmar" number="0.0012" /> bhassa’’ntiādīsu viya. Vacanasaṅkhātaṃ bhassanaṃ, bukkati sā.</paragraph>
    <paragraph line="100"><bold>Dhaka paṭighāte gatiyañca. Paṭighāto</bold> paṭihananaṃ. Dhakati.</paragraph>
    <paragraph line="101"><bold>Caka tittipaṭighātesu. Titti</bold> tappanaṃ, <bold>paṭighātaṃ</bold> paṭihananaṃva. Cakati.</paragraph>
    <paragraph line="102"><bold>Aka kuṭilagatiyaṃ</bold>. Akati. Etā <bold>ku</bold>ādikā <bold>aka</bold>pariyantā dhātuyo parassa bhāsāti saddasatthavidū vadanti. Tesaṃ mate etā ‘‘ti anti, tu antu’’ iccādīnaṃyeva visayo. Pāḷiyaṃ pana niyamo natthi, tasmā na taṃ idha pamāṇaṃ.</paragraph>
    <paragraph line="103"><bold>I ajjhayane. Ajjhayanaṃ</bold> uccāraṇaṃ sikkhanaṃ vā, ayati, adhīyati, ajjhayati, adhīte, ajjhenaṃ, ajjhāyako. Dibbaṃ adhīyase māyaṃ. Adhīyanti mahārāja, dibbamāyidha paṇḍitā. Ajjhenamariyā pathaviṃ janindā. Tattha <bold>ajjhāyako</bold>ti ajjhayatīti ajjhāyako, mante parivattetīti attho.</paragraph>
    <paragraph line="104"><bold>U sadde</bold>. Avati, avanti. Avasi. Ettha ‘‘yo ātumānaṃ sayameva pāvā’’ti pāḷi <bold>pa</bold>pubbassa <bold>u</bold>dhātussa payogoti daṭṭhabbo. <bold>Pa</bold>pubbassa <bold>vada</bold>dhātussa <bold>da</bold>kāralopappayogotipi vattuṃ yujjati.</paragraph>
    <paragraph line="105"><bold>Vaṅka koṭille</bold>. Vaṅkati. Vaṅkaṃ. <bold>Vaṅka</bold>saddo hi <bold>vakka</bold>saddena samānattho, <bold>vakka</bold>saddo ca <bold>vaṅka</bold>saddena. Tathā hi –</paragraph>
    <gatha1 line="106">‘‘Yaṃ nissitā jagatiruhaṃ, svāyaṃ aggiṃ pamuñcati;</gatha1>
    <gathalast line="107">Disā bhajatha vakkaṅgā, jātaṃ saraṇato bhaya’’nti.</gathalast>
    <unindented line="108">Pāḷi <pageBreak edition="Myanmar" number="0.0013" /> dissati. Ayaṃ pana <bold>vakka</bold>saddo sakkaṭabhāsaṃ patvā <bold>ka</bold>kāra<bold>ra</bold>kārasaññogakkhariko bhavati, dhātubhāvo panassa porāṇehi na vutto, tasmā kriyāpadaṃ na diṭṭhaṃ. Imassa pana <bold>vaṅka</bold>saddassa <bold>‘‘vaṅka koṭille</bold>’’ti dhātubhāvo vutto, ‘‘vaṅkatī’’ti kriyāpadañca, pāḷiyaṃ tu ‘‘vaṅkatī’’ti kriyāpadaṃ na diṭṭhaṃ, tathā bhāvavācako <bold>vaṅka</bold>saddopi. Vāccaliṅgo pana anekesu ṭhānesu diṭṭho. Tatta <bold>vaṅkatī</bold>ti kriyāpadaṃ pāḷiyaṃ avijjamānampi gahetabbameva <bold>nāthatī</bold>ti kriyāpadamiva. Bhāvavācakassa pana <bold>vaṅka</bold>saddassa atthitā natthitā ca pāḷiādīsu punappunaṃ upaparikkhitabbā. Kecettha vadeyyuṃ ‘‘yadi bhāvavācako <bold>vaṅka</bold>saddo natthi, kathaṃ ‘aṭṭhavaṅkaṃ maṇiratanaṃ uḷāra’nti ettha samāso’’ti. Ettha pana aṭṭhasu ṭhānesu vaṅkaṃ <bold>aṭṭhavaṅkaṃ,</bold> na aṭṭhavaṅkāni yassāti. Dabbavācako hi <bold>vaṅka</bold>saddo, na bhāvavācakoti daṭṭhabbaṃ.</unindented>
    <gatha1 line="109">Vaṅkaṃ vakkañca kuṭilaṃ, jimhañca rimhamanuju;</gatha1>
    <gathalast line="110"><bold>Vaṅka</bold>saddādayo ete, vāccaliṅgā tiliṅgikā.</gathalast>
    <gatha1 line="111">Atha vā <bold>vaṅka</bold>saddoyaṃ, ‘‘vaṅkaghastā’’tiādisu;</gatha1>
    <gathalast line="112">Baḷise giribhede ca, vattate sa pumā tadā.</gathalast>
    <paragraph line="113">Ayañhi ‘‘te’me janā vaṅkaghastā sayanti. Yathāpi maccho baḷisaṃ, vaṅkaṃ maṃsena chāditaṃ. Vaṅkaghastova ambujo’’tiādīsu baḷise vattati.</paragraph>
    <paragraph line="114">Ettha siyā ‘‘nanu ca bho ‘yathāpi maccho baḷisaṃ, vaṅkaṃ maṃsena chādita’nti ettha <bold>vaṅka</bold>saddo guṇavācako visesanasado, yena baḷiso visesito, tena vaṅkaṃ kuṭilaṃ baḷisanti attho viññāyatī’’ti? Tanna, <bold>vaṅka</bold>sadde avuttepi baḷisasabhāvassa vaṅkattā kuṭilattho pākaṭoti natthi visesanasaddena <pageBreak edition="Myanmar" number="0.0014" /> payojanaṃ. Idaṃ pana ‘‘baḷisaṃ vaṅka’’nti vacanaṃ ‘‘hatthi nāgo. Saroruhaṃ padumaṃ. Hatthī ca kuñjaro nāgo’’tiādivacanamiva pariyāyavacanaṃ, tasmā ‘‘vaṅka’’nti padassa ‘‘kuṭila’’nti attho na gahetabbo. Atha vā yathā ‘‘yathā āraññakaṃ nāgaṃ, dantiṃ anveti hatthinī’’ti ettha <bold>nāga</bold>saddassa <bold>dantī</bold>saddassa ca aññamaññapariyā yavacanattepi <bold>danti</bold>nti manoramadantayuttanti attho saṃvaṇṇito, tathā ‘‘baḷisaṃ vaṅka’’nti imesampi aññamaññaṃ pariyāyavacanattepi <bold>vaṅka</bold>nti kuṭilanti attho vattabbo. Evañhi sati attho sālarājā viya suphullito hoti, desanā ca vilāsappattā, na pana ‘‘vaṅkaṃ baḷisa’’nti saddānaṃ guṇaguṇīvasena samānādhikaraṇabhāvo icchitabbo ‘‘buddho bhagavā verañjāyaṃ viharatī’’tiādīsu ‘‘buddho bhagavā’’ti imesaṃ viya samānādhikaraṇabhāvassa anicchitabbattā. Na hi īdisesu ṭhānesu samānādhikaraṇabhāvo porāṇehi anumato.</paragraph>
    <gatha1 line="115">‘‘Yattha etādiso satthā, loke appaṭipuggalo;</gatha1>
    <gathalast line="116">Tathāgato balappatto, sambuddho parinibbuto’’ti,</gathalast>
    <paragraph line="117">‘‘Buddhaṃ buddhaṃ nikhilavisayaṃ suddhiyā yāva suddhi’’nti ca ādīsu pana anumato. Ettha hi ‘‘etādiso’’ti ca ‘‘appaṭipuggalo’’ti ca ‘‘tathāgato’’ti ca ‘‘balappatto’’ti ca ‘‘sambuddho’’ti ca ‘‘parinibbuto’’ti ca imāni ‘‘satthā’’ti anena padena samānādhikaraṇāni. Tathā ‘‘buddhaṃ buddha’’nti dvinnaṃ padānaṃ pacchimaṃ purimena samānādhikaraṇaṃ bhavati.</paragraph>
    <paragraph line="118">Iti ‘‘yathāpi maccho baḷisaṃ, vaṅkaṃ maṃsena chādita’’nti ettha <bold>vaṅka</bold>saddo baḷisassābhidhānantaraṃ, na guṇavācako. Evaṃ <bold>vaṅka</bold>saddo baḷise vattati. ‘‘Kaṅkaṃ gacchāma pabbataṃ. Dūre vaṅkatapabbato’’tiādīsu <pageBreak edition="Myanmar" number="0.0015" /> pana girivisese vattati. Ettha ca ‘‘vaṅkapabbato’’ti vattabbe sukhuccāraṇatthaṃ niruttinayena majjhe animittaṃ <bold>ta</bold>kārāgamaṃ katvā ‘‘vaṅkatapabbato’’ti vuttaṃ. Atha vā vaṅkoyeva vaṅkatā, yathā devo eva devatā. Yathā ca disā eva disatāti, evaṃ <bold>tā</bold>paccayavasena vaṅkatā ca sā pabbato cāti ‘‘vaṅkatapabbato’’ti vuttaṃ, majjhe rassavasena cetaṃ daṭṭhabbaṃ. Atha vā vaṅkamassa saṇṭhānamatthīti vaṅkatoti <bold>mantu</bold>atthe <bold>ta</bold>paccayo, yathā pabbamassa atthīti pabbatoti. Evaṃ vaṅkato ca so pabbato cāti vaṅkatapabbato. ‘‘Vaṅkapabbato’’ icceva vā paṇṇatti, pādakkharapāripūriyā pana ‘‘dūre vaṅkatapabbato’’ti vuttanti daṭṭhabbaṃ.</paragraph>
    <paragraph line="119"><bold>Loka dassane</bold>. Lokati. Loko. Ālokoti aññānipi rūpāni gahetabbāni. <bold>Curādi</bold>gaṇaṃ pana patvā imissā ‘‘loketi, lokayati, oloketi, olokayatī’’tiādinā rūpāni bhavanti. <bold>Loko</bold>ti tayo lokā saṅkhāraloko sattaloko okāsalokoti. Tattha ‘‘eko loko, sabbe sattā āhāraṭṭhitikā’’ti āgato saṅkhāro eva loko saṅkhāraloko. Sattā eva loko sattaloko. Cakkavāḷasaṅkhāto okāso eva loko okāsaloko, yo ‘‘bhājanaloko’’tipi vuccati. Tesu saṅkhāro lujjatīti lokoti. Vuttañhetaṃ bhagavatā ‘‘lujjati palujjatīti kho bhikkhu tasmā lokoti vuccatī’’ti. Lokiyati ettha puññapāpaṃ tabbipāko cāti satto loko. Lokiyati vicittākārato dissatīti cakkavāḷasaṅkhāto okāso loko. Yasmā pana <bold>loka</bold>saddo samūhepi dissati, tasmā lokiyati samudāyavasena <pageBreak edition="Myanmar" number="0.0016" /> paññāpiyatīti loko, samūhoti ayampi attho gahetabbo. Atha vā <bold>loko</bold>ti tayo lokā kilesaloko bhavaloko indriyalokoti. Tesaṃ sarūpaṃ <bold>curādi</bold>gaṇe kathessāma bahuvidhatañca. Bahiddhā pana kavīhi ‘‘loko tu bhuvane jane’’ti ettakameva vuttaṃ.</paragraph>
    <paragraph line="120"><bold>Siloka saṅghāte. Saṅghāto</bold> piṇḍanaṃ. Silokati, siloko, silokamanukassāmi. Akkharapadaniyamito vacanasaṅghāto <bold>siloko</bold>. So pajjanti vuccati, tathā hi ‘‘siloko yasassi pajje’’ti kavayo vadanti.</paragraph>
    <paragraph line="121"><bold>Deka dheka saddussāhesu. Saddo</bold> ravo, <bold>ussāho</bold> vāyāmo. Dekati. Dhekati.</paragraph>
    <paragraph line="122"><bold>Reka saki saṅkāyaṃ</bold>. Rekati. Saṅkati, tasmiṃ me saṅkate mano. Saṅkā.</paragraph>
    <paragraph line="123"><bold>Aki lakkhaṇe</bold>. Aṅkati, aṅko, sasaṅko.</paragraph>
    <paragraph line="124"><bold>Maki maṇḍane. Maṇḍanaṃ</bold> bhūsanaṃ, maṅkati.</paragraph>
    <paragraph line="125"><bold>Kata loliye</bold>. Lolabhāvo <bold>loliyaṃ</bold> yathā dakkhiyaṃ. Kakati, kāko, kākī. Ettha ‘‘kāko, dhaṅko, vāyaso, bali, bhoji, ariṭṭho’’ti imāni kākābhidhānāni.</paragraph>
    <paragraph line="126"><bold>Kuka vaka ādāne</bold>. Kukati, vakati, koko, vako. Ettha <bold>koko</bold>ti araññasunakho. <bold>Vako</bold>ti khuddakavanadīpiko, byagghotipi vadanti.</paragraph>
    <paragraph line="127"><bold>Vaka dittiyaṃ paṭighāte ca. Ditti</bold> sobhā, vakati.</paragraph>
    <paragraph line="128"><bold>Kaki</bold><pageBreak edition="Myanmar" number="0.0017" /><bold>vaki sakka tika ṭika seka</bold> gatyatthā. Kaṅkati, vaṅkati, sakkati, nisakkati, parisakkati, osakkati, vadhāya parisakkanaṃ. Biḷāranisakkamattampi. Tekati, ṭekati, ṭīkā sekati. Ettha <bold>ṭīkā</bold>ti ṭikiyati jāniyati saṃvaṇṇanāya attho etāyāti ṭīkā. Etā <bold>i</bold>dhātuādikā <bold>seka</bold>pariyantā dhātuyo <bold>‘‘attanobhāsā’’</bold>ti saddasatthavidū vadanti. Tesaṃ mate etā ‘‘te ante, taṃ antaṃ’’iccādīnaṃyeva visayo, pāvacane pana niyamo natthi.</paragraph>
    <paragraph line="129"><bold>Hikka abyattasadde. Abyattasaddo</bold> avibhāvitatthasaddo niratthakasaddo ca. Hikkati, hikkate. Imaṃ <bold>‘‘ubhayatobhāsā’’</bold>ti vadanti. Idaṃ tu pāvacanena saṃsandati. Parassattanobhāsānañhi dhātūnaṃ ‘‘bhavati, bhavate, bādhate, bādhatī’’tiādinā yebhuyyena dvidhā dvidhā rūpāni sāsane dissanti.</paragraph>
    <centered line="130">Imāni <bold>ka</bold>kārantadhāturūpāni.</centered>
    <subhead line="131">Khakārantadhātu</subhead>
    <paragraph line="132"><bold>Khā pakathane khyā</bold> ca. <bold>Pakathanaṃ</bold> ācikkhanaṃ desanaṃ vā. Khāti, saṅkhāti. <bold>Ā</bold>pubbatte visadisabhāvena <bold>khā</bold>tyakkharassa dvittaṃ, <bold>ā</bold>kārassa ca saññogapubbattā rassattaṃ, akkhāti. Akkhāsi purisuttamo. Akkheyyaṃ te ahaṃ ayye. Dhammo saṅkhāyati. Akkhāyati. Atra pana <bold>ka</bold>kāralopo. Svākhāto bhagavatā dhammo. Saṅkhāto. Akkhāto. Akkhātāro tathāgatā. Saṅkhātā sabbadhammānaṃ vidhuro. Saṅkhā, paṭisaṅkhā. Kriyaṃ ākyāti kathetīti ākhyātaṃ. Keci <pageBreak edition="Myanmar" number="0.0018" /> pana ‘‘svākhāto’’ti ca ‘‘svākkhyāto’’ti ca ‘‘svākhyāto’’ti ca padamicchanti. Tattha pacchimāni sakkaṭabhāsāto nayaṃ gahetvā vuttāni, itaraṃ yathāṭhitarūpanipphattivasena, ato yathādassitapadāniyeva pasatthatarāni. Tattha <bold>saṅkhā</bold>saddassa atthuddhāro nīyate – <bold>saṅkhā</bold>saddo ñāṇakoṭṭhāsapaññattigaṇanāsu dissati. ‘‘Saṅkhāyekaṃ paṭisevatī’’tiādīsu hi ñāṇe dissati. ‘‘Papañcasaññāsaṅkhā samudācarantī’’tiādīsu koṭṭhāse. ‘‘Tesaṃ tesaṃ dhammānaṃ saṅkhā samaññā’’tiādīsu paññattiyaṃ. ‘‘Na sukaraṃ saṅkhātu’’ntiādīsu gaṇanāyaṃ. Etthetaṃ vuccati –</paragraph>
    <gatha1 line="133">‘‘Ñāṇapaññattikoṭṭhāsa-gaṇanāsu padissati;</gatha1>
    <gathalast line="134"><bold>Saṅkhā</bold>saddoti dīpeyya, dhammadīpassa sāsane’’ti.</gathalast>
    <paragraph line="135"><bold>Khi khaye</bold>. Khiyanadhammaṃ khīyati. Sāsanānurūpena sare <bold>i</bold>kārassa <bold>iyyā</bold>deso, khiyyati. ‘‘Khayo, khaṃ’’ iccapi rūpāni ñeyyāni. Tattha <bold>khayo</bold>ti khiyanaṃ khayo. Atha vā khiyanti kilesā etthāti khayo, magganibbānāni. Khayasaṅkhātena maggena pāpuṇiyattā phalampi khayo. <bold>Kha</bold>nti tucchaṃ suññaṃ vivittaṃ rittaṃ, <bold>kha</bold>nti vā ākāso.</paragraph>
    <paragraph line="136"><bold>Khi nivāse</bold>. Khīyati, khiyyati vā. Sāsanānurūpena <bold>i</bold>kārassa <bold>īya iyyā</bold>deso daṭṭhabbo. Ayaṃ <bold>divādi</bold>gaṇepi pakkhipitabbo. Khaṃ khayaṃ. Abhiramaṇīyaṃ rājakkhayaṃ. Tattha <bold>khīyatī</bold>ti nivasati. <bold>Kha</bold>nti cakkhādiindriyaṃ cakkhuviññāṇādīnaṃ nivāsaṭṭhena. <bold>Khaya</bold>nti nivesanaṃ. <bold>Rājakkhaya</bold>nti rañño nivesanaṃ. Atrāyaṃ pāḷi –</paragraph>
    <gatha1 line="137">‘‘Sace <pageBreak edition="Myanmar" number="0.0019" /> ca ajja dhāresi, kumāraṃ cārudassanaṃ;</gatha1>
    <gatha2 line="138">Kusena jātakhattiyaṃ, savaṇṇamaṇimekhalaṃ;</gatha2>
    <gathalast line="139">Pūjitā ñātisaṅghehi, na gacchasi yamakkhaya’’nti.</gathalast>
    <paragraph line="140">Tattha <bold>yamakkhaya</bold>nti yamanivesanaṃ.</paragraph>
    <paragraph line="141"><bold>Khu sadde</bold>. Khoti khavati.</paragraph>
    <paragraph line="142"><bold>Khe khādanasattāsu</bold>. Khāyati. Undūrā khāyanti. Vikkhāyitakaṃ. Gokhāyitakaṃ. Assirī viya khāyati. Disāpi me na pakkhāyanti. Etthādimhi <bold>kāyatī</bold>ti khādati. Atha vā upaṭṭhāti paññāyati.</paragraph>
    <paragraph line="143"><bold>Sukha dukkha takriyāyaṃ. Takriyā</bold>ti sukhadukkhānaṃ vedanānaṃ kriyā, sukhanaṃ dukkhananti vuttaṃ hoti. Akammakā ime dhātavo. Sukhati, dukkhati. Sukhaṃ, dukkhaṃ. Sukhito, dukkhito. Sukhaṃ sātaṃ pīṇanaṃ, dukkhaṃ vighātaṃ aghaṃ kileso. Tattha <bold>sukha</bold>nti sukhayatīti sukhaṃ. Yassuppajjati, taṃ sukhitaṃ karotīti attho. <bold>Dukkha</bold>nti dukkhayatīti dukkhaṃ. Yassuppajjati, taṃ dukkhitaṃ karotīti attho. Imāni nibbacanāni kāritavasena vuttānīti daṭṭhabbaṃ <bold>aṭṭhakathāyaṃ sukhadukkha</bold>saddatthaṃ vadantehi garūhi <bold>sukhayati dukkhayati</bold>saddānaṃ kammatthamādāya vivaraṇassa katattā. Tathā hi ‘‘sukheti sukhayati, sukhāpeti sukhāpayati, dukkheti dukkhayati, dukkhāpeti dukkhāpayatī’’ti imāni tesaṃ kāritapadarūpāni, attānaṃ sukheti pīṇetīti ca, sukhayati sukhaṃ, dukkhayatīti dukkhanti ca,</paragraph>
    <gatha1 line="144">‘‘Sace <pageBreak edition="Myanmar" number="0.0020" /> ca kimhici kāle,</gatha1>
    <gatha2 line="145">Maraṇaṃ me pure siyā;</gatha2>
    <gatha3 line="146">Putte ca me paputte ca,</gatha3>
    <gathalast line="147">Sukhāpeyya mahosadho’’ti ca</gathalast>
    <unindented line="148">Pāḷiādidassanato. Saddasatthe pana dhātupāṭhasaṅkhepe ca ime dhātavo <bold>curādi</bold>gaṇeyeva vuttā. ‘‘Sukhayati dukkhayatī’’ti ca akāritāni suddhakattupadāni icchitāni. Mayaṃ tu tesaṃ tabbacanaṃ suddhakattari ca tāni padarūpāni na icchāma pāḷiādīhi viruddhattā, tasmāyeva te imasmiṃ <bold>bhūvādi</bold>gaṇe vuttā. Ayañhi suddhakattuvisaye asmākaṃ ruci ‘‘sukhatīti sukhito, dukkhatīti dukkhito’’ti.</unindented>
    <paragraph line="149">Nanu ca bho ‘‘sukhati dukkhatī’’ti kriyāpadāni buddhavacane na dissantīti? Saccaṃ, evaṃ santepi aṭṭhakathānayavasena gahetabbattā dissantiyeva nāma. Na hi sabbathā sabbesaṃ dhātūnaṃ rūpāni sāsane loke vā labbhanti, ekaccāni pana labbhanti, ekaccāni na labbhanti. Evaṃ santepi nayavasena labbhantiyeva. ‘‘Kappayavho patissatā’’ti hi diṭṭhe ‘‘caravho bhuñjavho’’tiādīnipi nayavasena diṭṭhāniyeva nāma.</paragraph>
    <paragraph line="150">Tatra panāyaṃ nayo. <bold>Visuddhimaggā</bold>dīsu hi ‘‘ekadviyojanamattampi addhānaṃ gatassa vāyo kuppati, gattāni dukkhantī’’ti evaṃ <bold>bhūvādi</bold>gaṇikaṃ akammakaṃ suddhakattuvācakaṃ ‘‘dukkhantī’’ti kriyāpadaṃ dissati. Tasmiṃ diṭṭhiyeva ‘‘sukhati, sukhanti. Sukhasi, sukhatha. Sukhāmi, sukhāmā’’tiādīni ca ‘‘dukkhati, dukkhanti. Dukkhasi, dukkhathā’’tiādīnica diṭṭhāni nāma honti diṭṭhena adiṭṭhassa tādisassa anavajjassa nayassa gahetabbattā, tasmā ‘‘sukhatīti sukhito, dukkhatīti dukkhito’’ti <bold>bhūvādi</bold>nayo eva gahetabbo, na pana <bold>curādi</bold>nayo. Aparampettha nibbacanaṃ, sukhaṃ sañjātaṃ <pageBreak edition="Myanmar" number="0.0021" /> etassāti <bold>sukhito,</bold> sañjātasukhoti attho. Esa nayo <bold>dukkhito</bold>ti etthāpi. Atha vā sukhena ito pavattoti sukhito. Esa nayo ‘‘dukkhito’’ti etthāpi. Dullabhāyaṃ nīti sādhukaṃ manasi kātabbā.</paragraph>
    <paragraph line="151"><bold>Mokkha muccane</bold>. Akammakoyaṃ dhātu. Mokkhati. Mokkho. Pātimokkho. Kārite ‘‘mokkheti, mokkhayati, mokkhāpeti, mokkhāpayatī’’ti rūpāni. Keci panimaṃ <bold>‘‘mokkha mocane’’</bold>ti paṭhitvā <bold>curādi</bold>gaṇe pakkhipanti. Tesaṃ mate ‘‘mokkheti, mokkhayatī’’ti suddhakattupadāni bhavanti. Etāni pāḷiyā aṭṭhakathāya ca virujjhanti. Tathā hi ‘‘mokkhanti mārabandhanā. Na me samaṇe mokkhasi. Mahāyaññaṃ yajissāma, evaṃ mokkhāma pāpakā’’ti pāḷiyā virujjhanti. ‘‘Yo naṃ pāti rakkhati, taṃ mokkheti moceti āpāyikādīhi dukkhehīti <bold>pātimokkho’’</bold>ti aṭṭhakathāya ca virujjhanti, tasmā pāḷiyaṃ ‘‘mokkhesi mokkhemā’’ti ca avatvā ‘‘mokkhasi, mokkhāmā’’ti suddhakattuvācakaṃ vuttaṃ, tañca kho apādānavisayaṃ katvā. <bold>Aṭṭhakathāyaṃ</bold> pana ‘‘mokkheti, mocetī’’ti hetukattuvācakaṃ vuttaṃ, tampi apādānavisayaṃyeva katvā. Evaṃ imassa dhātuno suddhakattuvisaye akammakabhāvo vidito, hetukattuvisaye ekakammakabhāvo vidito <bold>muca paca chidā</bold>dayo viya. <bold>Mokkha</bold>dhātu dvigaṇikoti ce? Na, anekesu sāṭṭhakathesu pāḷippadesesu ‘‘mokkheti, mokkhayatī’’ti suddhakatturūpānaṃ adassanatoti daṭṭhabbaṃ.</paragraph>
    <paragraph line="152"><bold>Kakkha hasane</bold>. Kakkhati.</paragraph>
    <paragraph line="153"><bold>Okha rākha lākha dākha dhākha sosanālamatthesu</bold>. Okhati. Rākhati. Lākhati. Dākhati. Dhākhati.</paragraph>
    <paragraph line="154"><bold>Sākha</bold><pageBreak edition="Myanmar" number="0.0022" /><bold>byāpane</bold>. Sākhati. Sākhā.</paragraph>
    <paragraph line="155"><bold>Ukha nakha makha rakha lakha rakhi lakhi ikhi rikhi gatyatthā</bold>. Ukhati. Nakhati. Makhati. Rakhati. Lakhati. Raṅkhati. Laṅkhati. Iṅkhati. Riṅkhati.</paragraph>
    <paragraph line="156"><bold>Rakkha pālane</bold>. Rakkhati. Rakkhā, rakkhaṇaṃ, sīlaṃ rakkhito devadatto, sīlaṃ rakkhitaṃ devadattena, sīlaṃ rakkhako devadatto.</paragraph>
    <paragraph line="157"><bold>Akkha byattisaṅkhātesu</bold>. Akkhati, akkhi, akkhaṃ.</paragraph>
    <paragraph line="158"><bold>Nikkha cumbane</bold>. Nikkhati, nikkhaṃ.</paragraph>
    <paragraph line="159"><bold>Nakkha gatiyaṃ</bold>. Nakkhati. Nakkhattaṃ. Ettha <bold>nakkhatta</bold>nti etto ito cāti visamagatiyā agantvā attano vīthiyāva gamanena nakkhanaṃ gamanaṃ tāyati rakkhatīti nakkhattaṃ. Porāṇā pana ‘‘nakkharanti na nassantīti <bold>nakkhattānī’’</bold>ti kathayiṃsu. ‘‘Nakkhattaṃ, joti, nirikkhaṃ, bhaṃ’’ iccete pariyāyā.</paragraph>
    <paragraph line="160"><bold>Vekkha vekkhane</bold>. Vekkhati.</paragraph>
    <paragraph line="161"><bold>Makkha saṅkhate</bold>. Makkhati.</paragraph>
    <paragraph line="162"><bold>Takkha tapane. Tapanaṃ</bold> saṃvaraṇaṃ. Takkhati.</paragraph>
    <paragraph line="163"><bold>Sukkha anādare</bold>. Sukkhati.</paragraph>
    <paragraph line="164"><bold>Kakhi vakhi makhi kaṅkhāyaṃ</bold>. Satthari kaṅkhati. Vaṅkhati, maṅkhati. ‘‘Kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsagāho āsappanā parisappanā apariyogāhanā thambhitattaṃ cittassa manovilekho’’ iccete kaṅkhāpariyāyā. Etesu pana –</paragraph>
    <gatha1 line="165">Vattanti <pageBreak edition="Myanmar" number="0.0023" /> lokavohāre, ‘‘kaṅkhā vimati saṃsayo;</gatha1>
    <gathalast line="166">Vicikicchā’’ti etāni, nāmāniyeva pāyato.</gathalast>
    <paragraph line="167"><bold>Kakhi iccāyaṃ</bold>. Dhanaṃ kaṅkhati, abhikaṅkhati, nābhikaṅkhāmi maraṇaṃ. Abhikaṅkhitaṃ dhanaṃ.</paragraph>
    <paragraph line="168"><bold>Dakhi dhakhi ghoravāsite kaṅkhāyañca</bold>. Daṅkhati. Dhaṅkhati.</paragraph>
    <paragraph line="169"><bold>Ukkha secane</bold>. Ukkhati.</paragraph>
    <paragraph line="170"><bold>Kakha hasane</bold>. Kakhati.</paragraph>
    <paragraph line="171"><bold>Jakkha bhakkhaṇe ca</bold>. Hasanānukaḍḍhanatthaṃ <bold>ca</bold>kāro. Jakkhati.</paragraph>
    <paragraph line="172"><bold>Likha lekhane</bold>. Likhati, sallekhati. Atisallekhatevāyaṃ samaṇo. Lekhā, lekhanaṃ, lekhako, likhitaṃ, sallekhapaṭipatti, etā <bold>dakhi</bold>ādikā <bold>likha</bold>pariyantā <bold>‘‘parassabhāsā’’</bold>ti saddasatthavidū vadanti.</paragraph>
    <paragraph line="173"><bold>Dhukkha dhikkha sandīpanakilesanajīvanesu</bold>. Dhukkhati. Dhikkhati. Saddasatthavidū pana ‘‘dhukkhate dhikkhate’’ti <bold>attanobhāsaṃ</bold> vadanti. Tathā ito parāni rūpānipi.</paragraph>
    <paragraph line="174"><bold>Rukkha vakkha varaṇe. Varaṇaṃ</bold> saṃvaraṇaṃ. Rukkhati. Vakkhati. Rukkho, vakkho. Ettha ca <bold>vakkho</bold>ti rukkhoyeva. Tathā hi ‘‘sādūni ramaṇīyāni, santi vakkhā araññajā’’ti jātakapāṭho dissati. Imāni pana rukkhassa nāmāni –</paragraph>
    <gatha1 line="175">‘‘Rukkho mahīruho vakkho, pādapo jagatīruho;</gatha1>
    <gatha2 line="176">Ago nago kujo sākhī, sālo ca viṭapī taru;</gatha2>
    <gathalast line="177">Dumo phalī tu phalavā, gaccho tu khuddapādapo’’ti.</gathalast>
    <paragraph line="178">Kecettha vadeyyuṃ ‘‘nanu ca <bold>sāla</bold>saddena sālarukkhoyeva vutto, nāñño ‘sālā phandanamāluvā’ti payogadassanato, atha kimatthaṃ <bold>sāla</bold>saddena yo koci rukkho <pageBreak edition="Myanmar" number="0.0024" /> vutto’’ti? Na sālarukkhoyeva <bold>sāla</bold>saddena vutto, atha kho sālarukkhepi vanappatijeṭṭharukkhepi yasmiṃ kasmiñci rukkhepi ‘‘sālo’’ti vohārassa dassanato aññepi rukkhā vuttā. Tathā hi sālarukkhopi ‘‘sālo’’ti vuccati. Yathāha ‘‘seyyathāpi bhikkhave gāmassa vā nigamassa vā avidūre mahantaṃ sālavanaṃ, tañcassa elaṇḍehi sañchannaṃ. Antarena yamakasālāna’’nti. Vanappatijeṭṭharukkhopi. Yathāha –</paragraph>
    <gatha1 line="179">‘‘Taveva deva vijite, tavevuyyānabhūmiyā;</gatha1>
    <gathalast line="180">Ujuvaṃsā mahāsālā, nīlobhāsā manoramā’’ti.</gathalast>
    <paragraph line="181">Yo koci rukkhopi. Yathāha ‘‘atha kho taṃ bhikkhave māluvabījaṃ aññatarasmiṃ sālamūle nipateyyā’’ti. Atridaṃ vuccati –</paragraph>
    <gatha1 line="182">‘‘Sālarukkhe jeṭṭharukkhe,</gatha1>
    <gatha2 line="183">Yasmiṃ kasmiñci pādape;</gatha2>
    <gatha3 line="184">Sālo iti ravo sālā,</gatha3>
    <gathalast line="185">Sandhāgāre thiyaṃ siyā’’ti.</gathalast>
    <paragraph line="186"><bold>Sikkha vijjopādāne</bold>. Sikkhati. Sikkhā, sikkhanaṃ, sikkhitaṃ sippaṃ, sikkhako, sikkhito, sekkho, asekkho. <bold>Ka</bold>kāralope ‘‘sekho asekho’’ti rūpāni bhavanti. Tattha <bold>sikkhito</bold>ti sañjātasikkho, asikkhīti vā sikkhito, tathā hi kattuppayogo dissati ‘‘ahaṃ kho pana susikkhito anavayo sake ācariyake kumbhakārakamme’’ti.</paragraph>
    <paragraph line="187"><bold>Bhikkha yācane</bold>. Bhikkhati. Bhikkhu, bhikkhā, bhikkhanaṃ, bhikkhako, bhikkhitaṃ bhojanaṃ. Ettha pana ‘‘bhikkhu yati samaṇo muni pabbajito <pageBreak edition="Myanmar" number="0.0025" /> anagāro tapassī tapodhano’’ iccetāni pariyāyavacanāni. Etesu sāsane ‘‘bhikkhū’’ti upasampanno vuccati. Kadāci pana ‘‘bhikkhusataṃ bhojesi, bhikkhusahassaṃ bhojesī’’tiādīsu sāmaṇerepiupādāya ‘‘bhikkhū’’ti vohāro pavattati, tāpasāpi ca <bold>samaṇa</bold>saddādīhi vuccanti, ‘‘ahū atītamaddhāne, samaṇo khantidīpano’’tiādi ettha nidassanaṃ.</paragraph>
    <paragraph line="188"><bold>Dakkha vuddhiyaṃ sīghatte ca</bold>. Dakkhati, dakkhiṇā, dakkho. Dakkhanti vaddhanti sattā etāya yathādhippetāhi sampattīhi iddhā vuddhā ukkaṃsagatā hontīti <bold>dakkhiṇā,</bold> dātabbavatthu. Dakkhati kusalakamme aññasmiñca kiccākicce adandhatāya sīghaṃ gacchatīti <bold>dakkho,</bold> cheko, yo ‘‘kusalo’’tipi vuccati.</paragraph>
    <paragraph line="189"><bold>Dikkha muṇḍiopanayananiyamabbatādesesu. Dikkha</bold>dhātu muṇḍiye, upanayane, niyame, vate, ādese ca pavattati. Dikkhati. Dikkhito muṇḍo. Ettha siyā – nanu ca bho <bold>sarabhaṅgajātake</bold> ‘‘gandho isīnaṃ ciradikkhitānaṃ, kāyā cuto gacchati mālutenā’’ti etasmiṃ padese aṭṭhakathācariyehi <bold>‘‘ciradikkhitāna</bold>nti cirapabbajitāna’’nti vuttaṃ. Na hi tattha ‘‘ciramuṇḍāna’’nti vuttaṃ. Evaṃ sante kasmā idha <bold>‘‘dikkha</bold>dhātu muṇḍiye vuttā’’ti? Saccaṃ, tattha pana <bold>dikkhita</bold>saddassa pabbajite vattanato ‘‘cirapabbajitāna’’nti vuttaṃ, na dhātuatthassa vibhāvanatthaṃ. Ida pana dhātuatthavibhāvanatthaṃ muṇḍiye vuttā. Tāpasā hi muṇḍiyatthavācakena <bold>dikkhita</bold>saddena vattuṃ yuttā. Tathā hi aṭṭhakathācariyehi <bold>cakkavattisuttatthavaṇṇanāyaṃ</bold> ‘‘kesamassuṃ ohāretvā kāsāyāni vatthāni acchādetvā’’ti imissā pāḷiyā atthavivaraṇe ‘‘tāpasapabbajjaṃ pabbajantāpi hi paṭhamaṃ kesamassuṃ ohārenti, tato paṭṭhāya parūḷhakese <pageBreak edition="Myanmar" number="0.0026" /> bandhitvā vivaranti, tena vuttaṃ kesamassuṃ ohāretvā’’ti evaṃ attho saṃvaṇṇito.</paragraph>
    <paragraph line="190"><bold>Ikkha dassanaṅkesu</bold>. Ikkhati, upekkhati, apekkhati. Upekkhā, apekkhā, paccavekkhaṇā. <bold>Ka</bold>kāralope ‘‘upekhā, apekhā, upasampadāpekho’’ti rūpāni bhavanti.</paragraph>
    <paragraph line="191"><bold>Dukkha hiṃsāgatīsu</bold>. Dakkhati. Dakkhako.</paragraph>
    <paragraph line="192"><bold>Cikkha cakkha viyattiyaṃ vācāyaṃ</bold>. Cikkhati, ācikkhati, abbhācikkhati. Ācikkhako. Cakkhati, cakkhu. Ettha <bold>cakkhū</bold>ti cakkhatīti cakkhu, samavisamaṃ abhibyattaṃ vadantaṃ viya hotīti attho. Atha vā ‘‘sūpaṃ cakkhati, madhuṃ cakkhatī’’tiādīsu viya yasmā assādatthopi <bold>cakkhu</bold>saddo bhavati, tasmā ‘‘cakkhati viññāṇādhiṭṭhitaṃ rūpaṃ assādentaṃ viya hotī’’ti assādatthopi gahetabbo. ‘‘Cakkhuṃ kho māgaṇḍiyaṃ rūpārāmaṃ rūparataṃ rūpasammudita’’nti hi vuttaṃ. Satipi sotādīnaṃ saddārāmatādibhāve nirūḷhattā nayane eva <bold>cakkhu</bold>saddo pavattati <bold>paṅkajā</bold>disaddā viya padumādīsu.</paragraph>
    <gatha1 line="193">Cakkha’kkhi nayanaṃ, locanaṃ diṭṭhi dassanaṃ;</gatha1>
    <gathalast line="194">Pekkhanaṃ acchi pamhaṃ tu, ‘‘pakhuma’’nti pavuccati.</gathalast>
    <paragraph line="195">Etā <bold>rukkhā</bold>dikā <bold>cakkha</bold>pariyantā <bold>‘‘attanobhāsā’’</bold>ti saddasatthavidū vadanti.</paragraph>
    <centered line="196"><bold>Kha</bold>kārantadhāturūpāni.</centered>
    <subhead line="197">Gakārantadhātu</subhead>
    <paragraph line="198"><bold>Gu karīsussagge. Karīsussaggo</bold> vaccakaraṇaṃ. Gavati. <bold>Ge sadde</bold>. Gāyati. Gītaṃ.</paragraph>
    <paragraph line="199"><bold>Vagga</bold><pageBreak edition="Myanmar" number="0.0027" /> gatiyaṃ. Vaggati. Vaggo, vaggitaṃ. Ettha samudāyavasena vagganaṃ pavattanaṃ <bold>vaggo. Vaggita</bold>nti gamanaṃ. Tathā hi <bold>nāgapetavatthuaṭṭhakathāyaṃ</bold> ‘‘yo so majjhe assatarīrathena catubbhi yuttena suvaggitena. Amhākaṃ putto ahu majjhimo so, amaccharī dānapatī virocatī’’ti imissā pāḷiyā atthaṃ vadantehi <bold>‘‘suvaggitenā</bold>ti sundaragamanenā’’ti. Kiñci bhiyyo kriyāpadampi ca diṭṭhaṃ ‘‘dhunanti vagganti pavattanti cambare’’ti.</paragraph>
    <paragraph line="200"><bold>Ragi lagi agi vagi magi igi rigi ligi tagi sagi gamane ca. Ca</bold>kāro gatipekkhako. Raṅgati. Raṅgo. Laṅgati. Laṅgo, laṅgī. Aṅgati, aṅgeti. Aṅgo, samaṅgī, samaṅgitā, aṅgaṃ, aṅgaṇaṃ. Vaṅgati. Vaṅgo. Maṅgati. Maṅgo, upaṅgo, maṅgalaṃ. Iṅgati. Iṅgitaṃ. Riṅgati. Riṅganaṃ. Liṅgati. Liṅganaṃ. Ulliṅgati, ulliṅganaṃ. Taṅgati. Taṅganaṃ. Saṅgati. Saṅganaṃ. Tattha <bold>aṅga</bold>nti yesaṃ kesañci vatthūnaṃ avayavo, sarīrampi kāraṇampi ca vuccati. <bold>Aṅgaṇa</bold>nti katthaci kilesā vuccanti ‘‘rāgo aṅgaṇa’’ntiādīsu. Rāgādayo hi aṅganti etehi taṃsamaṅgipuggalā nihīnabhāvaṃ gacchantīti <bold>‘‘aṅgaṇānī’’</bold>ti vuccanti. Katthaci malaṃ vā paṅko vā ‘‘tasseva rajassa vā aṅgaṇassa vā pahānāya vāyamatī’’tiādīsu. Añjati makkhetīti hi aṅgaṇaṃ, malādi. Katthaci tathārūpo vivaṭappadeso ‘‘cetiyaṅgaṇaṃ, bodhiyaṅgaṇa’’ntiādīsu. Añjati tattha ṭhitaṃ atisundaratāya abhibyañjetīti hi aṅgaṇaṃ, vivaṭo bhūmippadeso. Iccevaṃ –</paragraph>
    <gatha1 line="201">Rāgādīsu kilesesu, paṅke kāyamalamhi ca;</gatha1>
    <gathalast line="202">Vivaṭe bhūmibhāge ca, ‘‘aṅgaṇa’’nti ravo gato.</gathalast>
    <paragraph line="203"><bold>Yugi</bold><pageBreak edition="Myanmar" number="0.0028" /><bold>jugi vajjane</bold>. Yuṅgati. Juṅgati.</paragraph>
    <paragraph line="204"><bold>Ragi saṅkāyaṃ</bold>. Raṅgati.</paragraph>
    <paragraph line="205"><bold>Laga saṅgeca. Ca</bold> kāro anantaravuttāpekkhako. Lagati. Ca jato na hoti laganaṃ. Baḷise laggo.</paragraph>
    <paragraph line="206"><bold>Thagaṃ saṃvaraṇe</bold>. Thagati.</paragraph>
    <paragraph line="207"><bold>Agga kuṭilagatiyaṃ</bold>. Aggatīti aggi, kuṭilaṃ gacchatīti attho.</paragraph>
    <gatha1 line="208">Aggi dhūmasikho joti, jātavedo sikhī gini;</gatha1>
    <gathalast line="209">Aggini bhāṇumā tejo, pāvako tivako’nalo.</gathalast>
    <gatha1 line="210">Hutāsano dhūmaketu, vessānaro ca accimā;</gatha1>
    <gathalast line="211">Ghatāsano vāyusakho, dahano kaṇhavattani.</gathalast>
    <paragraph line="212">Etā <bold>gu</bold>ādikā <bold>agga</bold>pariyantā <bold>‘‘parassabhāsā’’</bold>ti saddasatthavidū vadanti.</paragraph>
    <paragraph line="213"><bold>Gā gatiyaṃ</bold>. Gāti.</paragraph>
    <paragraph line="214"><bold>Gu sadde</bold>. Gavati.</paragraph>
    <paragraph line="215"><bold>Gu uggame. Uggamo</bold> uggamanaṃ pākaṭatā. Gavati. Saddasatthavidū panimāsaṃ ‘‘gāte gavate’’ti <bold>attanobhāsattaṃ</bold> vadanti.</paragraph>
    <centered line="216"><bold>Ga</bold>kārantadhāturūpāni.</centered>
    <subhead line="217">Ghakārantadhātu</subhead>
    <paragraph line="218"><bold>Ghā gandhopādāne</bold>. Ghāti. Ghānaṃ. Gandhaṃ ghatvā. Atrāyaṃ pāḷi ‘‘gandhaṃ ghatvā sati muṭṭhā’’ti. Etissā pana <bold>divādi</bold>gaṇaṃ pattāya ‘‘ghāyati ghāyitvā’’ti rūpāni bhavanti.</paragraph>
    <paragraph line="219"><bold>Ghu</bold><pageBreak edition="Myanmar" number="0.0029" /><bold>abhigamane. Abhigamanaṃ</bold> adhigamanaṃ. Ghoti.</paragraph>
    <paragraph line="220"><bold>Jaggha hasane</bold>. Jagghati, sañjagghati. Sañjagghittho mayā saha. Jagghitumpi na sobhati. Jagghitvā.</paragraph>
    <paragraph line="221"><bold>Taggha pālane</bold>. Tagghati.</paragraph>
    <paragraph line="222"><bold>Sighi āghāne. Āghānaṃ</bold> ghānena gandhānubhavanaṃ. Siṅghati, upasiṅghati. Upasiṅghitvā. Ārā siṅghāmi vārijaṃ. Etā <bold>‘‘parassabhāsā’’</bold>ti saddasatthavidū vadanti.</paragraph>
    <paragraph line="223"><bold>Ghu sadde</bold>. Ghoti, ghavati.</paragraph>
    <paragraph line="224"><bold>Raghi laghi gatyakkhepe. Gatyakkhepo</bold> gatiyā akkhepo. Raṅghati, laṅghati, ullaṅghati. Laṅghitā, ullaṅghikāpīti, laṅghitvā.</paragraph>
    <paragraph line="225"><bold>Maghi ketave ca. Ca</bold>kāro pubbatthāpekkho. Maṅghati.</paragraph>
    <paragraph line="226"><bold>Rāgha lāgha sāmatthiye</bold>. Rāghati. Lāghati.</paragraph>
    <paragraph line="227"><bold>Dāgha āyāse ca. Āyāso</bold> kilamanaṃ. <bold>Ca</bold>kāro sāmatthiyāpekkhako. Dāghati. Nidāgho.</paragraph>
    <paragraph line="228"><bold>Silāgha katthane. Katthanaṃ</bold> pasaṃsanaṃ. Silāghati. Silāghā. Buddhassa silāghate. Silāghitvā. <bold>‘‘Attanobhāsā’’</bold>ti saddasatthavidū vadanti.</paragraph>
    <centered line="229"><bold>Gha</bold> kārantadhāturūpāni.</centered>
    <centered line="230">Iti <bold>bhūvādā</bold>gaṇe <bold>ka</bold>vaggantadhāturūpāni</centered>
    <paragraph line="231">Samattāni.</paragraph>
    <subhead line="232">Cakārantadhātu</subhead>
    <paragraph line="233">Idāni <pageBreak edition="Myanmar" number="0.0030" /><bold>ca</bold>vaggantadhāturūpāni vuccante –</paragraph>
    <paragraph line="234"><bold>Suca soke</bold>. Socati. Soko, socanā, socaṃ, socanto, socantī, socantaṃ kulaṃ, socitvā.</paragraph>
    <paragraph line="235"><bold>Kuca sadde tāre. Tārasaddo</bold> accuccasaddo. Kocati. Uccasaddaṃ karotīti attho.</paragraph>
    <paragraph line="236"><bold>Kuñca koṭilla’ppībhāvesu</bold>. Kuñcati. Kuñcikā, kuñcitakeso. Kuñcitvā.</paragraph>
    <paragraph line="237"><bold>Luñca apanayane</bold>. Luñcati. Luñcako, luñcituṃ, luñcitvā.</paragraph>
    <paragraph line="238"><bold>Añcu gatipūjanāsu</bold>. Maggaṃ añcati. Buddhaṃ añcati. Uddhaṃ anuggantvā tiriyaṃ añcitoti tiracchāno. Kaṭukañcukatā.</paragraph>
    <paragraph line="239"><bold>Vañcu cañcu tañcu gatiyaṃ</bold>. Vañcati. Cañcati. Tañcati. Mañcati. Santi pādā avañcanā. <bold>Avañcanā</bold>ti vañcituṃ gantuṃ asamatthā.</paragraph>
    <paragraph line="240"><bold>Gucu gaṇecu theyyakaraṇe</bold>. Thenanaṃ theyyaṃ, corikā. Tassa kriyā <bold>theyyakaraṇaṃ</bold>. Gocati. Gaṇecati.</paragraph>
    <paragraph line="241"><bold>Acca pūjāyaṃ</bold> accati. Brahmāsurasuraccito.</paragraph>
    <paragraph line="242"><bold>Tacca hiṃsāyaṃ</bold>. Taccati.</paragraph>
    <paragraph line="243"><bold>Cacca jacca paribhāsanavajjanesu</bold>. Caccati. Jaccati.</paragraph>
    <paragraph line="244"><bold>Kuca saṃpaccanakoṭillapaṭikkamavilekhanesu</bold>. Kucati, saṅkucati. Saṅkoco.</paragraph>
    <paragraph line="245"><bold>Taca saṃvaraṇe. Saṃvaraṇaṃ</bold> rakkhaṇaṃ. Tacati. Taco.</paragraph>
    <paragraph line="246"><bold>Dica</bold><pageBreak edition="Myanmar" number="0.0031" /><bold>thutiyaṃ</bold>. Dicati.</paragraph>
    <paragraph line="247"><bold>Kuca saṅkocane</bold>. Kocati, saṅkocati. Saṅkoco.</paragraph>
    <paragraph line="248"><bold>Byāca byājikaraṇe. Byājikaraṇaṃ</bold> byājikriyā. Byācati.</paragraph>
    <paragraph line="249"><bold>Vaca viyattiyaṃ vācāyaṃ</bold>. Viyattassa esā viyatti, tissaṃ viyattiyaṃ vācāyaṃ, viyattāyaṃ vācāyanti adhippāyo. Viyattassa hi vadato puggalassa vasena vācā viyattā nāma vuccati. Yathā pana kucchisaddatiracchānagatādisaddo ‘‘abyattasaddo’’ti vuccati, na evaṃ vacanasaṅkhāto saddo ‘‘abyattasaddo’’ti vuccati viññātatthattā. ‘‘Vatti, vacati, vacanti. Vacasi’’ iccādīni suddhakattupadāni. ‘‘Vāceti, vācenti’’ iccādīni hetukattupadāni. ‘‘Atthābhisamayā dhīro, paṇḍitoti pavuccati. Vuccanti. Santo sappurisā loke, devadhammāti vuccare’’ iccādīni kammapadāni. Garū pana <bold>va</bold>kārassa <bold>u</bold>kārādesavasena <bold>‘‘uttaṃ uccate uccante’’</bold>tiādīni icchanti, tāni sāsane appasiddhāni, sakkaṭabhāsānulomāni. Sāsanasmiñhi <bold>ra</bold>kārāgamavisaye <bold>ni</bold>pubbasseva vacassa <bold>va</bold>ssa <bold>u</bold>kārādeso siddho <bold>‘‘nirutti, niruttaṃ,</bold> nerutta’’nti. Vacanaṃ, vācā, vaco, vacī, vuttaṃ, pavuttaṃ, vuccamānaṃ, adhivacanaṃ, vattabbaṃ, vacanīyaṃ, imāni nāmikapadāni. Vattuṃ, vattave, vatvā, vatvāna, imāni <bold>tu</bold>mantādīni <bold>‘‘parassabhāsā’’</bold>ti saddasatthavidū vadanti.</paragraph>
    <paragraph line="250">Tattha <bold>vattī</bold>ti vadati. Ākhyātapadañhetaṃ. Atthasaṃvaṇṇakehipi ‘‘vatti etāyāti vācā’’ti nibbacanamudāhaṭaṃ. Saddasatthe ca tādisaṃ ākhyātapadaṃ diṭṭhaṃ. Ettha paneke vadanti ‘‘vacati, vacantītiādīni kriyāpadarūpāni buddhavacane aṭṭhakathāṭīkāsu satthesu ca anāgatattā chaḍḍetabbānī’’ti. Tanna, yasmā sāsane ‘‘avaca, avaciṃsū’’ti suddhakattupadāni ca ‘‘vāceti, vācentī’’tiādīni hetukattupadāni ca dissanti, tasmā <pageBreak edition="Myanmar" number="0.0032" /> buddhavacanādīsu anāgatānipi ‘‘vacati, vacantī’’tiādīni rūpāni gahetabbāni. Vaceyya, vuccatu, vucceyya. Sesaṃ sabbaṃ sabbattha vitthārato gahetabbaṃ.</paragraph>
    <paragraph line="251">Parokkhārūpāni vadāma – vaca, vacu. Vace, vacittha. Vacaṃ, vacimha. Vacittha, vacire. Vacittho, vacivho. Vaciṃ, vacimhe.</paragraph>
    <paragraph line="252">Hiyyattanīrūpāni vadāma – avacā, avacū. Avaco, avacuttha. Avocaṃ, avacumha. Avacuttha, avacutthuṃ. Avacase, avacuvhaṃ. Avaciṃ, avacamhase.</paragraph>
    <paragraph line="253">Ajjatanīrūpāni vadāma – avaci, avocuṃ, avaciṃsu. Avoco, avocuttha. Avociṃ, avocumha. Avocā, avocu. Avacase, avocivaṃ. Avocaṃ, avocimhe.</paragraph>
    <paragraph line="254">Bhavissantīrūpāni vadāma – vakkhati, vakkhanti. Vakkhasi, vakkhatha. Vakkhāmi, vakkhāma. Vakkhate, vakkhante. Vakkhase, vakkhavhe. Vakkhassaṃ vakkhamhe.</paragraph>
    <paragraph line="255">Imesaṃ pana padānaṃ ‘‘kathessati, kathessantī’’tiādinā attho vattabbo. <bold>Vakkha rose</bold>ti dhātussa ca ‘‘vakkhati, vakkhanti. Vakkhasī’’tiādīni vatvā avasāne uttamapurisekavacanaṭṭhāne ‘‘vakkhemī’’ti vattabbaṃ. Attho panimesaṃ ‘‘rosati, rosantī’’tiādinā vattabbo. Ayaṃ <bold>vacavakkha</bold>dhātūnaṃ bhavissantīvattamānāvasena rūpasaṃsandanānayo. Aparānipi <bold>vaca</bold>dhātussa bhavissantī sahitāni rūpāni bhavanti – vakkhissati, vakkhissanti. Vakkhissasi, vakkhissatha. Vakkhissāmi, vakkhissāma. Vakkhissate, vakkhissante. Vakkhissase, vakkhissavhe. Vakkhissaṃ, vakkhissāmhe.</paragraph>
    <paragraph line="256">Atrāyaṃ pāḷi –</paragraph>
    <gatha1 line="257">‘‘Abhītakappe caritaṃ, ṭhapayitvā bhavābhave;</gatha1>
    <gathalast line="258">Imamhi kappe caritaṃ, pavakkhissaṃ suṇohi me’’ti.</gathalast>
    <paragraph line="259">Gadratapañhepi <pageBreak edition="Myanmar" number="0.0033" /> ‘‘rājā tumhehi saddhiṃ paṭisanthāraṃ katvā gahapati patirūpaṃ āsanaṃ ñatvā nisīdathāti vakkhissatī’’ti evamādiaṭṭhakathāpāṭho dissati, tasmāyeva edisī padamālā racitā. <bold>Vakkha rose</bold>ti dhātussapi bhavissantīsahitāni rūpāni ‘‘vakkhissati, vakkhissantī’’tiādīni bhavanti. Attho panimesaṃ ‘‘rosissati, rosissantī’’tiādinā vattabbo. Ayaṃ <bold>vacavakkha</bold>dhātūnaṃ bhavissantīvaseneva rūpasaṃsandanānayo.</paragraph>
    <paragraph line="260">Avacissā, vacissā, avacissaṃsu, vacissaṃsu. Sesaṃ sabbaṃ neyyaṃ. Idha pana <bold>vutta</bold>saddassa atthuddhāraṃ vattabbampi avatvā upariyeva kathessāma ito ativiya vattabbaṭṭhānattā.</paragraph>
    <paragraph line="261"><bold>Cu cavane</bold>. Cavati. Kārite ‘‘cāvetī’’ti rūpaṃ. Devakāyā cuto. Cutaṃ padumaṃ. Cavituṃ, cavitvā.</paragraph>
    <paragraph line="262"><bold>Loca dassane</bold>. Locati. Locanaṃ.</paragraph>
    <paragraph line="263"><bold>Seca secane</bold>. Secati.</paragraph>
    <paragraph line="264"><bold>Saca viyattiyaṃ vācāyaṃ</bold>. Sacati.</paragraph>
    <paragraph line="265"><bold>Kaca bandhane</bold>. Kacati.</paragraph>
    <paragraph line="266"><bold>Maca muci kakkane. Kakkanaṃ</bold> sarīre ubbaṭṭanaṃ. Macati. Muñcati. <bold>Maci dhāraṇucchāyapūjanesu</bold>. Dhāraṇaṃ ucchāyo pūjananti tayo atthā. Tattha <bold>ucchāyo</bold> malaharaṇaṃ. Mañcati. Mañco, mañcanaṃ. Mañcati puggalaṃ dhāretīti mañco.</paragraph>
    <paragraph line="267"><bold>Paca byattikaraṇe</bold>. Pacati. Pāko, paripāko, vipāko, pakkaṃ phalaṃ.</paragraph>
    <paragraph line="268"><bold>Thuca pasāde</bold>. Thocati.</paragraph>
    <paragraph line="269"><bold>Vaca vaci dittiyaṃ</bold>. Vacati. Vañcati.</paragraph>
    <paragraph line="270"><bold>Ruca</bold><pageBreak edition="Myanmar" number="0.0034" /><bold>dittiyaṃ rocane ca. Ditti</bold> sobhā. <bold>Rocanaṃ</bold> ruci. Rocati. Verocano. Samaṇassa rocate saccaṃ. Tassa te saggakāmassa, ekattamuparocitaṃ. Ayañca <bold>divādi</bold>gaṇe ruciatthaṃ gahetvā ‘‘ruccatī’’ti rūpaṃ janeti. Tena ‘‘gamanaṃ mayha ruccatī’’ti pāḷi dissati. <bold>Curādi</bold>gaṇe pana ruciatthaṃ gahetvā ‘‘roceti rocayatī’’ti rūpāni janeti. Tena ‘‘kiṃ nu jātiṃ na rocesī’’tiādikā pāḷiyo dissanti. Tegaṇikoyaṃ dhātu.</paragraph>
    <paragraph line="271"><bold>Paca saṃpāke</bold>. Pacati, pacanti. Saddasatthavidū pana <bold>‘‘attanobhāsā’’</bold>ti vadanti.</paragraph>
    <paragraph line="272"><bold>Añca byayagatiyaṃ. Byayagati</bold> vināsagati. Añcati.</paragraph>
    <paragraph line="273"><bold>Yāca yācanāyaṃ</bold>. Brāhmaṇo nāgaṃ maṇiṃ yācati. Nāgo maṇiṃ yācito brāhmaṇena. Te taṃ asse ayācisuṃ. So taṃ rathamayācatha. Devadattaṃ āyācati. Evaṃ suddhakattari rūpāni bhavanti. Brāhmaṇo brāhmaṇena nāgaṃ maṇiṃ yāceti, yācayati, yācāpeti, yācāpayati. Evaṃ hetukattari. Rājā brāhmaṇena dhanaṃ yāciyati, yācayiyati, yācāpiyati, yācāpayiyati. Evaṃ kammani. Yācaṃ, yācanto, yācantī, yācantaṃ kulaṃ. Yācamāno, yācamānā, yācamānaṃ kulaṃ. Yācako, yācanā, yācitabbaṃ, yācituṃ, yācitvāna, yācituna, yāciya, yāciyāna. Evaṃ nāmikapadāni <bold>tu</bold>mantādīni ca bhavanti.</paragraph>
    <paragraph line="274"><bold>Paca pāke</bold>. Odanaṃ pacati. <bold>‘‘Ubhayatobhāsā’’</bold>ti saddasatthavidū vadanti. Yathā pana sāsane ‘‘paṇḍitoti pavuccatī’’ti <pageBreak edition="Myanmar" number="0.0035" /><bold>vaca</bold>dhātussa kammani rūpaṃ pasiddhaṃ, na tathā <bold>paca</bold>dhātussa. Evaṃ santepi garū ‘‘tayā paccate odano’’ti tassa kammani rūpaṃ vadanti. Sāsane pana avisesato ‘‘paccate’’ti vā ‘‘paccatī’’ti vā vuttassapi padassa akammakoyeva divādigaṇiko payogo icchitabbo ‘‘devadatto niraye paccati. Yāva pāpaṃ na paccatī’’tiādidassanato. Kecettha vadeyyuṃ ‘‘sayameva pīyate pānīyantiādi viya <bold>bhūvādi</bold>gaṇapakkhiko kammakattuppayogo esa, tasmā ‘sayamevā’ti padaṃ ajjhāharitvā ‘sayameva devadatto paccatī’tiādinā attho vattabbo’’ti tanna, ‘‘sayameva pīyate pānīya’’nti ettha hi pānīyaṃ manussā pivanti, na pānīyaṃ pānīyaṃ pivati. Manusseheva taṃ pīyate, na sayaṃ. Evaṃ parassa pānakriyaṃ paṭicca kammabhūtampi taṃ sukarapānakriyāvasena sukarattā attanāva sijjhantaṃ viya hotīti ‘‘sayameva pīyate pānīya’’nti rūḷhiyā payogo kato.</paragraph>
    <paragraph line="275">‘‘Sayameva kaṭo kariyate’’ti etthāpi kaṭaṃ manussā karonti, na kaṭaṃ kaṭo karoti. Manusseheva kaṭo kariyate, na sayaṃ. Evaṃ parassa karaṇakriyaṃ paṭicca kammabhūtopi so sukaraṇa kriyāvasena sukarattā attanāva sijjhanto viya hotīti ‘‘sayameva kaṭo kariyate’’ti rūḷhiyā payogo kato.</paragraph>
    <paragraph line="276">Ettha yathā <bold>sayaṃ</bold>saddo pānīyaṃ pānīyeneva pīyate, na amhehi. Kaṭo kaṭeneva kariyate, na amhehīti sakammakavisayattā payogānaṃ aññassa kriyāpaṭisedhanasaṅkhātaṃ atthavisesaṃ vadati, na tathā ‘‘devadatto niraye paccati, kammaṃ paccatī’’tiādīsu tumhehi ajjhāharito <bold>sayaṃ</bold>saddo atthavisesaṃ vadati akammakavisayattā etesaṃ payogānaṃ. Evaṃ <pageBreak edition="Myanmar" number="0.0036" /> ‘‘devadatto’’tiādikassa paccattavacanassa akammakakattuvācakattā kammarahitasuddhakattuvācakattā ca ‘‘paccatī’’ti idaṃ <bold>divādi</bold>gaṇikarūpanti daṭṭhabbaṃ. <bold>Paca</bold>dhātu saddasatthe <bold>divādi</bold>gaṇa vutto natthīti ce? Natthi vā atthi vā, kimettha saddasatthaṃ karissati, pāḷi eva pamāṇaṃ, tasmā mayaṃ lokavohārakusalassa bhagavato pāḷinayaññeva gahetvā imaṃ <bold>paca</bold>dhātuṃ <bold>divādi</bold>gaṇepi pakkhipissāma. Tathā hi <bold>dhammapālācariya anuruddhācariyā</bold>dīhi abhisaṅkhatā <bold>divādi</bold>gaṇikappayogā dissanti –-</paragraph>
    <gatha1 line="277">Ñāṇayuttavaraṃ tattha, datvā sandhiṃ tihetukaṃ;</gatha1>
    <gathalast line="278">Pacchā paccati pākānaṃ, pavatte aṭṭhake duve.</gathalast>
    <paragraph line="279">Asaṅkhāraṃ sasaṅkhāra-vipākāni ca paccati</paragraph>
    <unindented line="280">Iccevamādayo. Ettha pana tesaṃ idameva pāḷiyā na sameti. Ye <bold>curādi</bold>gaṇamhi sakammakabhāvena <bold>bhūvādi</bold>gaṇe ca akammakabhāvena pavattassa <bold>bhū</bold>dhātusseva <bold>bhūvādi</bold>gaṇe pavattassa sakamakassapi sato <bold>divādi</bold>gaṇaṃ patvā akammakabhūtassa <bold>paca</bold>dhātussa sakammakattamicchanti. Etañhi sāṭṭhakathe tepiṭake buddhavacane kuto labbhā, tasmā bhagavato pāvacane sotūnaṃ saṃsayasamugghāṭatthaṃ ettha imaṃ nītiṃ paṭṭhapema –</unindented>
    <gatha1 line="281">Vināpi upasaggena, gaṇanānattayogato;</gatha1>
    <gathalast line="282">Sakammākammakā honti, dhātū <bold>pacabhidā</bold>dayo.</gathalast>
    <paragraph line="283">Puriso odanaṃ pacati. Sa bhūtapacaniṃ paci. Odano paccati. Kammaṃ paccati. Vīhisīsaṃ paccati. Rukkhaphalāni paccanti. Nāgo pākāraṃ bhindati. Taḷākapāḷi bhijjati. Bhijjanadhammaṃ bhijjati. Ettha ca <bold>sayaṃ</bold>saddaṃ ajjhāharitvā ‘‘sayameva odano paccatī’’tiādinā vuttepi ‘‘puriso sayameva pāṇaṃ hanati. Bhagavā sayameva <pageBreak edition="Myanmar" number="0.0037" /> ñeyyadhammaṃ abujjhī’’ti payogesu parassa āṇattisambhūtahananakriyāpaṭisedhamiva paropadesasambhūtabujjhanakriyāpaṭisedhanamiva ca aññassa kriyāpaṭisedhanavasena vuttattā yo <bold>sayaṃ</bold>saddavasena kammakattubhāvaparikappo, taṃ na pamāṇaṃ. <bold>Sayaṃ</bold>saddo hi suddhakattuatthepi dissati, na kevalaṃ ‘‘sayameva pīyate pānīya’’ntiādīsu kammattheyeva, tasmā sāsanānurūpena attho gahetabbo nayaññūhi.</paragraph>
    <gatha1 line="284">Vināpi upasaggena, vināpi ca gaṇantaraṃ;</gatha1>
    <gathalast line="285">Sakammākammakā honti, atthato <bold>divu</bold>ādayo.</gathalast>
    <paragraph line="286">Kāmaguṇehi dibbati. Paccāmitte dibbati. Aññānipi yojetabbāni.</paragraph>
    <gatha1 line="287">Gaṇantarañcopasaggaṃ, vināpi atthanānataṃ;</gatha1>
    <gathalast line="288">Payogato sakammā ca, akammā ca <bold>gamā</bold>dayo.</gathalast>
    <paragraph line="289">Puriso maggaṃ gacchati. Gambhīresupi atthesu ñāṇaṃ gacchati. Dhammaṃ carati. Tattha tattha carati.</paragraph>
    <gatha1 line="290">Gaṇantarañcopasaggaṃ, payogañcatthanānataṃ;</gatha1>
    <gathalast line="291">Vināpi tividhā honti, <bold>disā</bold>dī rūpabhedato.</gathalast>
    <paragraph line="292">Pāsādaṃ passati, pāsādaṃ dakkhati pāsādo dissati. Aññānipi yojetabbāni.</paragraph>
    <gatha1 line="293">Sabhāvato sakammā tu, <bold>ruda</bold>dhātādayo matā;</gatha1>
    <gathalast line="294">Sabhāvato akammā ca, <bold>nanda</bold>dhātādayo matā.</gathalast>
    <paragraph line="295">Mataṃ vā amma rodanti, idha nandati pecca nandati.</paragraph>
    <gatha1 line="296">Upasaggavaseneke, sakammāpi akammakā;</gatha1>
    <gathalast line="297">Sambhavanti tathekacce, akammāpi sakammakā.</gathalast>
    <gatha1 line="298">Ekacce <pageBreak edition="Myanmar" number="0.0038" /> tupasaggehi, sakammā ca sakammakā;</gatha1>
    <gathalast line="299">Akammakā akammā ca, esatthopettha dīpito;</gathalast>
    <paragraph line="300">Puriso gāmā niggacchati, dhanaṃ adhigacchati, puriso pāṇaṃ abhibhavati, himavatā pabhavanti mahānadiyo. Aññānipi payogāni yojetabbāni.</paragraph>
    <paragraph line="301">Tattha yadi sāsane <bold>paca</bold>dhātussa kammani rūpaṃ siyā, ‘‘purisena kammaṃ kariyatī’’ti payogo viya ‘‘purisena odano paciyatī’’ti payogo icchitabbo. Ye pana garū ‘‘tayā paccate odano’’tiādīni icchanti, te saddasatthanayaṃ nissāya vadanti maññe. Evaṃ santepi upaparikkhitvā yuttāni ce, gahetabbāni. Kārite ‘‘puriso purisena purisaṃ vā odanaṃ pāceti, pācayati, pācāpeti, pācāpayati. Purisena puriso odanaṃ pāciyati, pācayiyati, pācāpiyati, pācāpayiyatī’’ti rūpāni bhavanti. ‘‘Yathā daṇḍena gopālo, gāvaṃ pāceti gocara’’ntiādīsu aññopi attho daṭṭhabbo.</paragraph>
    <paragraph line="302">Pacaṃ, pacanto, pacantī, pacamāno, pacamānā. Pātabbaṃ, pacitaṃ, pacitabbaṃ, pacanīyaṃ, pacituṃ, pacitvā. Ettha ca ‘‘imassa maṃsañca pātabba’’nti payogo udāharaṇaṃ. ‘‘Pacati, pacanti. Pacasī’’tiādi padakkamo subodho.</paragraph>
    <paragraph line="303"><bold>Sica gharaṇe</bold>. Secati, seko, <bold>‘‘ubhatobhāsā’’</bold>ti vadanti.</paragraph>
    <centered line="304">Imāni <bold>ca</bold>kārantadhāturūpāni.</centered>
    <subhead line="305">Chakārantadhātu</subhead>
    <gatha1 line="306"><bold>Parassabhāsā</bold>dibhāvaṃ, sabbesaṃ dhātunaṃ ito;</gatha1>
    <gathalast line="307">Paraṃ na byākarissaṃ so, sāsane īrito na hi.</gathalast>
    <paragraph line="308"><bold>Chu</bold><pageBreak edition="Myanmar" number="0.0039" /><bold>chedane</bold>. Choti. Chotvāna moḷiṃ varagandhavāsitaṃ. Acchocchuṃvata bho rukkhaṃ.</paragraph>
    <paragraph line="309"><bold>Milecha aviyattāyaṃ vācāyaṃ</bold>. Milecchati, milakkhu. Paccantimesu janapadesu paccājāto hoti milakkhūsu aviññātāresu.</paragraph>
    <paragraph line="310"><bold>Vachi icchāyaṃ</bold>. Vañchati. Vañchitaṃ dhanaṃ.</paragraph>
    <paragraph line="311"><bold>Achi āyāme</bold>. Añcati. Dīghaṃ vā añchanto dīghaṃ añchāmīti pajānāti.</paragraph>
    <paragraph line="312"><bold>Huccha koṭille</bold>. Hucchati.</paragraph>
    <paragraph line="313"><bold>Muccha mohamucchāsu</bold>. Mucchati. Mucchito visavegena, visaññī samapajjatha. Mucchā, mucchitvā.</paragraph>
    <paragraph line="314"><bold>Phucha visaraṇe</bold> phochati.</paragraph>
    <paragraph line="315"><bold>Yucha pamāde</bold>. Yucchati.</paragraph>
    <paragraph line="316"><bold>Uchi uñche. Uñcho</bold> pariyesanaṃ. Uñchati. Uñchācariyāya īhatha.</paragraph>
    <paragraph line="317"><bold>Ucha pipāsāyaṃ</bold>. Uchati.</paragraph>
    <paragraph line="318"><bold>Puccha pañhe</bold> pucchati. Pucchitā, pucchako, puṭṭho, pucchito, pucchā. Bhikkhu vinayadharaṃ pañhaṃ pucchati. Pucchi, pucchituṃ. Pucchitvā. Ettha ca pañcavidhā pucchā adiṭṭhajotanāpucchā diṭṭhasaṃsandanāpucchā vimaticchedanāpucchā anumatipucchā kathetukamyatāpucchāti. Tāsaṃ nānattaṃ <bold>aṭṭhasālini</bold>yādito gahetabbaṃ.</paragraph>
    <paragraph line="319"><bold>Viccha gatiyaṃ</bold>. Vicchati. Vicchikā.</paragraph>
    <paragraph line="320"><bold>Vacchu</bold><pageBreak edition="Myanmar" number="0.0040" /><bold>chedane</bold>. Vucchati. Vuttā, vuttavā, vuttasiro. <bold>Va</bold>kāragatassa <bold>a</bold>kārassa uttaṃ.</paragraph>
    <paragraph line="321"><bold>Vutta</bold>saddo kesoharaṇepi dissati ‘‘kāpaṭiko māṇavo daharo vuttasiro’’tiādīsu. Ettha ca <bold>sira</bold>saddena siroruhā vuttā yathā <bold>mañca</bold>saddena mañcaṭṭhā, <bold>cakkhu</bold>saddena ca cakkhunissitaṃ viññāṇaṃ. Ropitepi ‘‘yathā sāradikaṃ bījaṃ, khette vuttaṃ virūhatī’’tiādīsu. Kathitepi ‘‘vuttamidaṃ bhagavatā, vuttamarahatā’’tiādisu. Atridaṃ vuccati –</paragraph>
    <gatha1 line="322"><bold>Vacchuvapavaca</bold>vasā, <bold>vutta</bold>saddo pavattati;</gatha1>
    <gathalast line="323">Kesohāre ropite ca, kathite ca yathākkamanti.</gathalast>
    <paragraph line="324">Aparo nayo – <bold>vutta</bold>saddo ‘‘no ca kho paṭivutta’’ntiādīsu vāpasamīkaraṇe dissati. ‘‘Pannalomo paradattavutto’’tiādīsu jīvitavuttiyaṃ. ‘‘Paṇḍupalāso bandhanā pavutto’’tiādīsu apagame. ‘‘Gītaṃ pavuttaṃ samīhita’’ntiādīsu pāvacanavasena pavattite. Loke pana ‘‘vutto pārāyano’’tiādīsu ajjhene dissati, atridaṃ vuccati</paragraph>
    <gatha1 line="325">‘‘Vāpasamīkaraṇe ca, atho jīvitavuttiyaṃ;</gatha1>
    <gatha2 line="326">Apagame pāvacana-vasena ca pavattite;</gatha2>
    <gathalast line="327">Ajjhene cevametesu, <bold>vutta</bold>saddo padissatī’’ti.</gathalast>
    <paragraph line="328">Aparopi nayo – <bold>vutta</bold>saddo saupasaggoca anupasaggo ca vapane vāpasamīkaraṇe kesohāre jīvitavuttiyaṃ pamuttabhāve <pageBreak edition="Myanmar" number="0.0041" /> pāvacanavasena pavattite ajjhene kathaneti evamādīsu dissati. Tathā hesa –</paragraph>
    <gatha1 line="329">‘‘Gāvo tassa pajāyanti, khette vuttaṃ virūhati;</gatha1>
    <gathalast line="330">Vuttānaṃ phalamasnāti, yo mittānaṃ na dubbhatī’’ti</gathalast>
    <unindented line="331">Ādīsu vapane āgato. ‘‘No ca kho paṭivutta’’ntiādīsu aṭṭhadantakādīhi vāpasamīkaraṇe. ‘‘Kāpaṭiko māṇavo daharo vuttasiro’’tiādīsu kesoharaṇe. ‘‘Pannalomo paradattavutto migabhūtena cetasā viharatī’’tiādīsu jīvitavuttiyaṃ. ‘‘Seyyathāpi nāma paṇḍupalāso bandhanā pavutto abhabbo haritatthāyā’’tiādīsu bandhanato pamuttabhāve. ‘‘Yesamidaṃ etarahi porāṇaṃ mantapadaṃ gītaṃ pavuttaṃ samīhita’’ntiādīsu pāvacanabhāvena pavattite. Loke pana ‘‘vutto gaṇo, vutto pārāyano’’tiādīsu ajjhene. ‘‘Vuttaṃ kho panetaṃ bhagavatā, dhammadāyādā me bhikkhave bhavatha, mā āmisadāyādā’’tiādīsu kathane. Atridaṃ vuccati –</unindented>
    <gatha1 line="332"><bold>Vapa vatu vacchuvaca</bold>-dhātūnaṃ vasato mato;</gatha1>
    <gathalast line="333">Sopasaggo nopasaggo, <bold>vutta</bold>saddo yathārahaṃ.</gathalast>
    <gatha1 line="334">Vapane ca vāpasamī-karaṇe muṇḍatāya ca;</gatha1>
    <gatha2 line="335">Jīvavutyaṃ pamuttatthe, vasā pāvacanassa tu;</gatha2>
    <gathalast line="336">Pavattite ca ajjhene, kathane cāti lakkhaye;</gathalast>
    <paragraph line="337"><bold>Taccha tanukaraṇe</bold>. Tacchati. Tacchako dāruṃ.</paragraph>
    <centered line="338"><bold>Cha</bold>kārantadhāturūpāni.</centered>
    <subhead line="339">Jakārantadhātu</subhead>
    <paragraph line="340"><bold>Jijaye</bold>. Jeti. Jayati, parājayati. Dhammaṃ caranto sāmikaṃ parājeti. Dhammaṃ caranto parajjati. Rājānaṃ jayāpesuṃ. Jayāpetvā. Ettha <bold>jayāpesu</bold>nti ‘‘jayatu bhava’’nti āsīsavacanaṃ vadiṃsūti attho. Jayanaṃ, jitaṃ, jayo, vijitaṃ, jino, jetā, jeto, jito māro, māraṃ jito, jitavā, jitāvī, vijitāvī, māraji, lokaji, odhijino, anodhijino, jito. Vijito, jetuṃ, vijetuṃ, jitvā, vijitvā. Imassa pana dhātussa <bold>kiyādi</bold>gaṇaṃ pattassa ‘‘jināti jinitvā’’tyādīni rūpāni bhavanti.</paragraph>
    <paragraph line="341"><bold>Ji abhibhavane</bold>. Jeti. Jino. Pubbe viya rūpāni. Ettha ca ‘‘tumhehi ānanda sappurisehi vijitaṃ, pacchimā janatāsālimaṃsodanaṃ atimaññissatī’’ti pāḷi abhibhavanatthasādhakā. Ettha hi <bold>vijita</bold>nti adhibhūtanti attho.</paragraph>
    <paragraph line="342"><bold>Ju gatiyaṃ</bold>. Ettha sīghagati adhippetā. Javati. Javanaṃ, javo, javaṃ, javanto, javanacittaṃ, javanapañño, javanahaṃso. Manojavaṃ gacchati yenakāmaṃ.</paragraph>
    <paragraph line="343"><bold>Jekhaye</bold>. Jīyati. <bold>E</bold>kārassa <bold>īyā</bold>deso. Sāsanānurūpena ‘‘kiṃ maṃ dhanena jīyethā’’ti hi pāḷi dissati. Saddasatthavidū pana ‘‘jāyatī’’ti rūpaṃ vadanti.</paragraph>
    <paragraph line="344"><bold>Sajja gatiyaṃ</bold>. Sajjati.</paragraph>
    <paragraph line="345"><bold>Kuju khuju theyyakaraṇe</bold>. Kojati. Khojati.</paragraph>
    <paragraph line="346"><bold>Vaja gatiyaṃ. Dhaja dhaji</bold> ca. Vajati. Abbajati. Manussattañca abbaje. Vajo, vajanaṃ, pavajanaṃ, pabbajjā, pabbajito, pabbājito.</paragraph>
    <gatha1 line="347">Sakā raṭṭhā pabbājito, aññaṃ janapadaṃ gato;</gatha1>
    <gathalast line="348">Mahantaṃ koṭṭhaṃ kayirātha, duruttānaṃ nidhetave.</gathalast>
    <paragraph line="349">Dhajati. Dhajo. Dhañjati. Dhañjanaṃ. Ettha <bold>dhajo</bold>ti ketu. <bold>Dhañjana</bold>nti gamanaṃ.</paragraph>
    <paragraph line="350"><bold>Aja khepane ca</bold>. Gatiapekkhakoyeva <bold>ca</bold>kāro. Ajati. Ajo. Ettha <bold>ajo</bold>ti eḷako. Imāni panassa pariyāyavacanāni ‘‘ajo eḷako urabbho avi meṇḍo’’ti. Tattha <bold>urabbho</bold>ti eḷako, yo ‘‘ajo’’tipi vuccati. <bold>Avī</bold>ti rattalomo eḷako. <bold>Meṇḍo</bold>ti kuṭilasiṅgo eḷako. Tathā hi <bold>janakajātake</bold> ajarathato meṇḍarathā visuṃ vuttā. Apica <bold>ajeḷaka</bold>nti ajato eḷakassa visuṃ vacanato <bold>eḷaka</bold>saddena meṇḍopi gahetabbo, <bold>mahosadhajātakaṭṭhakathāya</bold>ñhi meṇḍeḷakānaṃ nibbisesatā vuttāti.</paragraph>
    <paragraph line="351"><bold>Ajja sajja ajjane. Ajjanaṃ</bold> ajjanakriyā. Ajjati. Sajjati.</paragraph>
    <paragraph line="352"><bold>Kajja byathane. Byathanaṃ</bold> hiṃsā. Kajjati.</paragraph>
    <paragraph line="353"><bold>Khajja majjane ca. Majjanaṃ</bold> suddhi. Byathanāpekkho <bold>ca</bold>kāro. Khajjati. Khajjūro.</paragraph>
    <paragraph line="354"><bold>Khaja manthe. Mantho</bold> viloḷanaṃ. Khajati.</paragraph>
    <paragraph line="355"><bold>Khaji gativekalle</bold>. Kissa bhante ayyo khañjatīti. Ubho khañjā. Khañjanaṃ, khañjituṃ, khañjitvā.</paragraph>
    <paragraph line="356"><bold>Khaja kampane</bold>. Khajati. Ejā. Ettha ca <bold>ejā</bold>ti lābhādiṃ paṭicca ejati kampatīti ejā, balavataṇhāyetaṃ nāmaṃ.</paragraph>
    <paragraph line="357"><bold>Buja vajiranibbese</bold>. Vajiranigghoseti keci vidū vadanti. Bojati.</paragraph>
    <paragraph line="358"><bold>Khija</bold><pageBreak edition="Myanmar" number="0.0044" /><bold>kuji guji abyattasadde</bold>. Khijati. Kuñjati. Guñjati.</paragraph>
    <paragraph line="359"><bold>Laja lāja tajja bhassane</bold>. Lajati. Lājati. Tajjati.</paragraph>
    <paragraph line="360"><bold>Laji dittiyañca</bold>. Bhassanāpekkho <bold>ca</bold>kāro. Lañjati. Tatiyo nayalañjako. Lañjeti pakāseti suttatthanti lañjako.</paragraph>
    <paragraph line="361"><bold>Jaja jaji yuddhe</bold>. Yujjhanaṃ <bold>yuddhaṃ</bold>. Jajati. Jañjati.</paragraph>
    <paragraph line="362"><bold>Tuja hiṃsāyaṃ</bold>. Tojati.</paragraph>
    <paragraph line="363"><bold>Tuji balane ca. Balanaṃ</bold> balanakriyā. Hiṃsāpekkhako <bold>ca</bold>kāro. Tuñjati.</paragraph>
    <paragraph line="364"><bold>Gaja kuji muji gajja</bold> saddatthā. Gajati. Kuñjati. Muñjati. Gajo gajjati, megho gajjati. Yattha dāso āmajāto, ṭhito thullāni gajjati. Maṇi gajjati. Ñāṇagajjanaṃ gajjati. Gajjituṃ samattho. Gajjitā. Gajjitvā. Tattha <bold>gajo</bold>ti hatthī. Hatthissa hi anekāni nāmāni –</paragraph>
    <gatha1 line="365">Hatthī nāgo gajo dantī, kuñjaro vāraṇo karī;</gatha1>
    <gathalast line="366">Mātaṅgo dvirado saṭṭhi-hāyano’nekapo ibho.</gathalast>
    <gatha1 line="367">Thambho rammo dvipo ceva, hatthinī tu kareṇukā;</gatha1>
    <gathalast line="368">Hatthipoto hatthicchāpo, bhiṅko ca kalabho bhave.</gathalast>
    <paragraph line="369"><bold>Caja cāge</bold>. Cajati. Pariccajati. Cāgo. Pariccāgo. Cajanaṃ. Cajaṃ, cajanto. Cajamāno.</paragraph>
    <paragraph line="370"><bold>Sanja saṅge. Saṅgo</bold> laganaṃ. Sañcati. Satto. Sajanaṃ, satti. Āsatti. Sajituṃ. Sajitvā.</paragraph>
    <paragraph line="371"><bold>Īja gatiyaṃ</bold>. Ījati.</paragraph>
    <paragraph line="372"><bold>Bhaji bhajjane. Bhajjanaṃ</bold> tāpakaraṇaṃ. Tilāni bhajjati. Purisena bhajjamānāni tilāni.</paragraph>
    <paragraph line="373"><bold>Eja</bold><pageBreak edition="Myanmar" number="0.0045" /><bold>bheja bhāja </bold>dittiyaṃ. <bold>Ditti</bold> sobhā. Ejati. Bhejati. Bhājati.</paragraph>
    <paragraph line="374"><bold>Tija nisāne, khamāyañca. Nisānaṃ</bold> tikkhatākaraṇaṃ. <bold>Khamā</bold> khanti. Tejati. Titikkhati. Tejano. Tejo. Tattha <bold>tejano</bold>ti kaṇḍo saro usu. <bold>Tejo</bold>ti sūriyo. Atha vā <bold>tejo</bold>ti tejanaṃ usmā uṇhattaṃ tāpo. <bold>Tejo</bold>ti vā ānubhāvo pabhāvo.</paragraph>
    <paragraph line="375"><bold>Sañja parissagge,</bold> āliṅganaṃ <bold>parissaggo</bold>. Sañjati.</paragraph>
    <paragraph line="376"><bold>Khaji dāne, gatiyañca</bold>. Khañjati. Khañjanaṃ.</paragraph>
    <paragraph line="377"><bold>Rāja dittiyaṃ bhāja</bold> ca. Rājati. Bhājati. Rājā. Rājinī. Vanarāji. Rājitvā. Virājitvā. Atra viññūnamatthavivaraṇe kosallajananatthaṃ silokaṃ racayāma –</paragraph>
    <gatha1 line="378">Ma’hā’rāja mahārāja, mahārāja mameva’hi;</gatha1>
    <gathalast line="379">Ne’tassa iti vatvāna, dve janā kalahaṃ karuṃ.</gathalast>
    <paragraph line="380">Ettha ca paṭhamapādassa dutiyapade ‘‘me ahi <bold>mahī’’</bold>ti chedo ‘‘puttā me atthi puttā matthī’’ti viya. ‘‘Mahi arāja mahārājā’’ti ca chedo ‘‘yopi ayaṃ yopāya’’nti viya. Ettha <bold>arāja</bold>saddo ‘‘atikaramakarācariyā’’ti ettha <bold>akarī</bold>ti atthavācako <bold>akara</bold>saddo viya ākhyātaparokkhāvibhattiko daṭṭhabbo. <bold>Arāja</bold> virocīti attho. Ayaṃ pana gāthāya piṇḍattho <bold>‘‘mahārāja</bold> me ahi arāja, mama eva ahi arāja, na etassa iti vatvā <bold>dve</bold> ahituṇḍikajanā kalahaṃ kariṃsū’’ti.</paragraph>
    <paragraph line="381"><bold>Ranja rāge</bold>. Bhikkhu cīvaraṃ rajati. Satto rūpādīsu rañjati. Rajanaṃ. Rajako. Rāgo. Virāgo. Haliddirāgo. Rājā. Rājinī. Imassa ca <bold>divādi</bold>gaṇaṃ pattassa ‘‘rajjati virajjatī’’ti rūpāni <pageBreak edition="Myanmar" number="0.0046" /> bhavanti. Tattha <bold>rajana</bold>nti rajanavatthu. <bold>Rajako</bold>ti rajakāro vatthadhovanako. <bold>Rāgo</bold>ti rajjanti sattā tena, sayaṃ vā rañjati, rañjanamattameva vā etanti rāgo, taṇhā. Imāni pana tadabhidhānāni –</paragraph>
    <gatha1 line="382">Rāgo lobho tasiṇā ca, taṇhā ejā visattikā;</gatha1>
    <gathalast line="383">Satti āsatti mucchā ca, lubbhitattañca lubbhanā.</gathalast>
    <gatha1 line="384">Kāmo nikāmanā icchā, nikanti ca niyanti ca;</gatha1>
    <gathalast line="385">Vanañca vanatho ceva, apekkhā bhavanetti ca.</gathalast>
    <gatha1 line="386">Anurodho ca sārāgo, saṅgo paṅko ca sibbinī;</gatha1>
    <gatha2 line="387">Nandīrāgo anunayo, gedho sañjananī tathā;</gatha2>
    <gathalast line="388">Janikā paṇidhi ceva, ajjhosānantinekadhā.</gathalast>
    <paragraph line="389"><bold>Virāgo</bold>ti maggo nibbānañca. <bold>Rājā</bold>ti pathavissaro. Ettha dhātudvayavasena nibbacanāni niyyante. Nānāsampattīhi rājati dibbati virocatīti <bold>rājā</bold>. Dānañca piyavacanañca atthacariyā ca samānattatā cāti imehi catūhi saṅgahavatthūhi attani mahājanaṃ rañjetītipi <bold>rājā. Rājinī</bold>ti rājabhariyā. Tesaṃ abhidhānāni vuccante sahābhidhānantarehi –</paragraph>
    <gatha1 line="390">Rājā bhūpati devo ca, manujindo disampati;</gatha1>
    <gathalast line="391">Patthivo jagatipālo, bhūbhujo pathavissaro.</gathalast>
    <gatha1 line="392">Raṭṭhādhipo bhūmipālo, manussindo janādhipo;</gatha1>
    <gathalast line="393">Narindo khattiyo ceva, khettassāmi pabhāvako.</gathalast>
    <gatha1 line="394">Muddhābhisitto rājāti, kathito itaro pana;</gatha1>
    <gathalast line="395">Rājañño khattiyo cāti, vutto khattiyajātiko.</gathalast>
    <gatha1 line="396">Muddhābhisitto anurājā, uparājāti bhāsito;</gatha1>
    <gathalast line="397">Catuddīpī rājarājā, cakkavattīti bhāsito.</gathalast>
    <gatha1 line="398">Rājinī <pageBreak edition="Myanmar" number="0.0047" /> uparī devī, mahesī bhūbhujaṅganā;</gatha1>
    <gatha2 line="399">Khattiyā rājapadumī, khattiyānī ca khattiyī;</gatha2>
    <gathalast line="400">Itthāgārantu orodho, uparītipi vuccati.</gathalast>
    <paragraph line="401"><bold>Bhaja sevāyaṃ</bold>. Bhajati. Bhajanā. Sambhajanā. Bhatti. Sambhatti. Bhattā.</paragraph>
    <paragraph line="402"><bold>Yaja devapūjasaṅgatakaraṇadānadhammesu. Devapūja</bold>ggahaṇena buddhādipūjā gahitā. <bold>Saṅgatakaraṇaṃ</bold> samodhānakaraṇaṃ. Tathā hi <bold>adhimuttattheravatthumhi</bold> ‘‘yadatthi saṅgataṃ kiñci, bhavo vā yattha labbhatī’’ti gāthāyaṃ <bold>saṅgata</bold>saddena samodhānaṃ vuttaṃ. <bold>Dānaṃ</bold> pariccāgo. <bold>Dhammo</bold> jhānasīlādi. Etesvatthesu <bold>yaja</bold>dhātu vattati. Pupphehi buddhaṃ yajati. Devataṃ yajati. Devamanussehi bhagavā yajiyati. Ijjati. Yiṭṭhaṃ. Yañño. Yāgo. Dhammayāgo. Yajamāno sake pure. Yiṭṭhuṃ, yajituṃ. Puthuyaññaṃ yajitvāna. Soḷasaparikkhāraṃ mahāyaññaṃ kattukāmo.</paragraph>
    <paragraph line="403"><bold>Majja saṃsuddhiyaṃ</bold>. Majjati. Bāhiraṃ parimajjati. Bhūmiṃ sammajjati. Majjanaṃ. Sammajjanī.</paragraph>
    <paragraph line="404"><bold>Niñji suddhiyaṃ</bold>. Niñjati. Paniñjati. Niñjituṃ. Paniñjituṃ. Niñjitvā. Paniñjitvā. Ayaṃ pana pāḷi ‘‘tato tvaṃ moggallāna uṭṭhāyāsanā udakena akkhīni paniñjitvā disā anulokeyyāsī’’ti.</paragraph>
    <paragraph line="405"><bold>Niji abyattasadde</bold>. Niñjati.</paragraph>
    <paragraph line="406"><bold>Bhaja pāke</bold>. Tilāni bhajjati. Bhajjamānā tilāni ca.</paragraph>
    <paragraph line="407"><bold>Uju ajjave. Ajjavaṃ</bold> ujubhāvo. Ojati. Uju.</paragraph>
    <paragraph line="408"><bold>Saja</bold><pageBreak edition="Myanmar" number="0.0048" /><bold>vissaggaparissajjanabbhukkiraṇesu</bold>. Sajati. Lokyaṃ sajantaṃ udakaṃ.</paragraph>
    <paragraph line="409"><bold>Ruja bhaṅge</bold>. Rujati. Rujā. Rogo. Ettha <bold>rujā</bold>ti byādhi rujanaṭṭhena. <bold>Rogo</bold>ti rujati bhañjati aṅgapaccaṅgānīti rogo, byādhiyeva, yo ‘‘ātaṅko’’tipi ‘‘ābādho’’tipi vuccati.</paragraph>
    <paragraph line="410"><bold>Bhuja koṭille. Āvi</bold>pubbo aññatthesu ca. Urago bhujati. Ābhujati. Bhikkhu pallaṅkaṃ ābhujati, ūrubaddhāsanaṃ bandhatīti attho. Mahāsamuddo ābhujati, āvaṭṭatīti attho. Keci pana ‘‘osakkatī’’ti atthaṃ vadanti. ‘‘Vaṇṇadāna’’nti ābhujati, manasi karotīti attho. Mūlāni vibhujatīti <bold>mūlavibhujo,</bold> ratho. Ettha ca <bold>vibhujatī</bold>ti chindati. Bhogo. Bhogī. Ābhogo. Ābhujitvā. Ettha ca <bold>bhogo</bold>ti bhujayati kuṭilaṃ kariyatīti bhogo, ahisarīraṃ. <bold>Bhogī</bold>ti sappo.</paragraph>
    <paragraph line="411"><bold>Raji vijjhane</bold>. Nāgo dantehi bhūmiṃ rañjati. Ārañjati. Ettha ca ‘‘tathāgatarañjitaṃ itipī’’ti nettipāḷi nidassanaṃ. Tassattho ‘‘idaṃ sikkhattayasaṅgahitaṃ sāsanabrahmacariyaṃ tathāgatagandhahatthino mahāvajirañāṇasabbaññutaññāṇadantehi rañjitaṃ ārañjitaṃ, tebhūmakadhammānaṃ ārañjanaṭṭhānantipi vuccatī’’ti. <bold>Rañjita</bold>nti hi rañjati vijjhati etthāti ruñjitaṃ, rañjanaṭṭhānaṃ. ‘‘Idaṃ nesaṃ padakkanta’’ntiādimhi viya etassa saddassa siddhi veditabbā adhikaraṇatthasambhavato.</paragraph>
    <paragraph line="412"><bold>Vijī bhayacalanesu. Ī</bold>kārantoyaṃ dhātu, tenassa saniggahītāgamāni rūpāni na santi. Vejati. Vego. Dhammasaṃvego. Saṃvigo vegena palāyi. Nadīvego. Ūmivego <pageBreak edition="Myanmar" number="0.0049" />, vātavego. Ettha <bold>dhammasaṃvego</bold>ti sahottappaṃ ñāṇaṃ. ‘‘Vego, javo, rayo’’ti ime ekatthā. <bold>Divādi</bold>gaṇaṃ pana pattassa ‘‘vijjati saṃvijjati ubbijjatī’’ti rūpāni bhavanti dvigaṇikattā.</paragraph>
    <paragraph line="413"><bold>Lajja lajjane</bold>. Lajjati. Lajjā. <bold>Lajjā</bold>ti hirī. Yā ‘‘viriḷanā’’tipi vuccati.</paragraph>
    <paragraph line="414"><bold>Vaḷaji paribhoge</bold>. Vaḷañjati.</paragraph>
    <paragraph line="415"><bold>Kujja adhomukhīkaraṇe</bold>. Kujjati. Nikujjati. Ukkujjati. Paṭikujjati. Nikujjitaṃ vā ukkujjeyya. Aññissā pātiyā paṭikujjati. Avakujjo nipajjahaṃ. Tattha <bold>kujjati nikujjatī</bold>ti imāni ‘‘carati vicaratī’’ti padāni viya samānatthāni, adhomukhaṃ karotīti hi attho. <bold>Ukkujjatī</bold>ti uparimukhaṃ karoti. <bold>Paṭikujjatī</bold>ti mukhe mukhaṃ ṭhapeti.</paragraph>
    <paragraph line="416"><bold>Mujja osīdane</bold>. Mujjati. Nimujjati. Nimuggo. Ummuggo.</paragraph>
    <paragraph line="417"><bold>Opuji vilimpane</bold>. Gomayena pathaviṃ opuñjati.</paragraph>
    <centered line="418"><bold>Ja</bold>kārantadhāturūpāni.</centered>
    <subhead line="419">Jhakārantadhātu</subhead>
    <paragraph line="420"><bold>Jhe cintāyaṃ</bold>. Jhāyati, nijjhāyati, upanijjhāyati, ujjhāyati, sajjhāyati. Jhānaṃ, nijjhānaṃ, upanijjhānaṃ, ujjhāyanaṃ, sajjhāyanaṃ. Nijjhatti. Upajjhā, upajjhāyo. Jhāyī, ajjhāyako.</paragraph>
    <paragraph line="421">Tattha jhāyananti duvidhaṃ jhāyanaṃ sobhanamasobhanañca. Tesu sobhanaṃ ‘‘jhāyī tapati brāhmaṇo. Jhāyāmi <pageBreak edition="Myanmar" number="0.0050" /> akutobhayo’’tiādīsu daṭṭhabbaṃ. Asobhanaṃ pana ‘‘tattha tattha jhāyanto nisīdi. Adhomukho pajjhāyanto nisīdī’’tiādīsu daṭṭhabbaṃ. <bold>Jhāyī</bold>ti ārammaṇūpanijjhānena vā lakkhaṇūpanijjhānena vā jhāyanasīlo cintanasīlo. Jhāyī jhānavāti attho. <bold>Ajjhāyako</bold>ti idaṃ ‘‘na dānime jhāyanti, na dānime jhāyantīti kho vāseṭṭha ajjhāyakā ajjhāyakātveva tatiyaṃ akkharaṃ upanibbatta’’nti evaṃ paṭhamakappikakāle jhānavirahitānaṃ brāhmaṇānaṃ garahavacanaṃ uppannaṃ, idāni pana taṃ ajjhāyatīti <bold>ajjhāyako,</bold> mante parivattetīti iminā atthena pasaṃsāvacanaṃ katvā voharantīti. Ayaṃ panattho <bold>‘‘adhi</bold>pubbassa i ajjhayane’’ti dhātussa vasena gahetabbo. Evaṃ <bold>adhi</bold>pubbassa <bold>i</bold>dhātussa vasena imassa dhātussa atthaparivattanaṃ bhavati. Yaṃ sandhāya ‘‘ajjhāyako mantadharo’’ti vuttaṃ.</paragraph>
    <paragraph line="422"><bold>Jhe dittiyaṃ</bold>. Dīpo jhāyati, dārūni jhāyanti. Ettha <bold>jhāyatī</bold>ti jalati. <bold>Jhāyanajalana</bold>saddā hi ekatthā.</paragraph>
    <paragraph line="423"><bold>Jajjha paribhāsanatajjanesu</bold>. Jajjhati.</paragraph>
    <paragraph line="424"><bold>Ujjha ussagge. Ussaggo</bold> chaḍḍanaṃ. Ujjhati. Ujjhitaṃ.</paragraph>
    <centered line="425">Jhakārantadhāturūpāni.</centered>
    <subhead line="426">Ñakārantadhātu</subhead>
    <paragraph line="427"><bold>Ñā avabodhane</bold>. ‘‘Ñāti, ñanti, ñāsi. Ñātu, ñantu. Ñeyya, ñeyyu’’ntiādīni yathāpāvacanaṃ gahetabbāni. Ñāti, ñātako, añño, ñattaṃ, ñatti, paññatti, viññatti, saññatti, saññā, saññāṇaṃ, paññā, paññāṇaṃ, ñāṇaṃ, viññāṇaṃ.</paragraph>
    <paragraph line="428">Tattha <pageBreak edition="Myanmar" number="0.0051" /><bold>ñātī</bold>ti jānāti. Puna <bold>ñātī</bold>ti bandhu. So hi ‘‘ayaṃ amhāka’’nti ñātabbaṭṭhena ñātīti. Evaṃ ñātako. <bold>Añño</bold>ti diṭṭhadhammikādayo atthe na ñāti na jānātīti añño, avidvā bāloti attho. <bold>Ñatta</bold>nti jānanabhāvo. ‘‘Yāvadeva anatthāya, ñattaṃ bālassa jāyatī’’ti pāḷi nidassanaṃ. <bold>Saññāṇa</bold>nti cihanaṃ. Kārite ‘‘ñāpeti saññāpeti viññāpayatī’’tiādīni bhavanti. Yasmā pana ‘‘aññāti paṭivijjhati. Attatthaṃ vā paratthaṃ vā ñassati. Anaññātaññassāmītindriyaṃ. Ekacce nabbhaññaṃsu, ekacce abbhaññaṃsū’’ti pāḷiyo dissanti, tasmā <bold>ñātī</bold>tiādīni ākhyātikapadāni diṭṭhāniyeva honti nayavasena. Tathā hi <bold>aññātī</bold>ti ettha <bold>ā</bold>iti upasaggo, so parassakkharassa saññoguccāraṇicchāya rassaṃ katvā niddiṭṭho. <bold>Ñātī</bold>ti sāsane ākhyātikapadaṃ diṭṭhaṃ, tasmāyeva ‘‘ñāti, ñanti. Ñāsī’’tiādinā padamālākaraṇe nattheva doso.</paragraph>
    <paragraph line="429"><bold>Ñā māraṇatosananisānesu. Māraṇaṃ</bold> jīvitindriyupacchedakaraṇaṃ. <bold>Tosanaṃ</bold> tuṭṭhi. <bold>Nisānaṃ</bold> tikkhatā. Ñatti. Manuññaṃ. Paññatti.</paragraph>
    <paragraph line="430">Ettha <bold>ñattī</bold>ti māretīti vā tosetīti vā nisetīti vā attho. Ayañca <bold>ñatti</bold>saddo ‘‘vatti etāyāti vācā’’ti ettha <bold>vatti</bold>saddo viya ākhyātikapadanti daṭṭhabbo. Tathā <bold>ādatte</bold>ti ettha vibhattibhūtassa <bold>te</bold>saddassa viya vibhattibhūtassa <bold>ti</bold>saddassa saññogabhāvo ca dhātuantassarassa rassattañca. <bold>Manuñña</bold>nti manaṃ ābhuso ñeti tosetīti manuññaṃ. Ayamattho <bold>mana</bold>saddūpapadassa <bold>ā</bold>pubbassimassa <bold>ñā</bold>dhātussa vasena daṭṭhabbo. <bold>Paññattī</bold>ti nānappakārato pavattinivāraṇena akusalānaṃ dhammānaṃ ñatti <pageBreak edition="Myanmar" number="0.0052" /> māraṇaṃ paññatti. Atha vā dhammaṃ suṇantānaṃ dhammadesanāya citte anekavidhena somanassuppādanaṃ. Atikhiṇabuddhīnaṃ anekavidhena ñāṇatikhiṇakaraṇañca paññatti nāma, tathā sotūnaṃ cittatosanena cittanisānena ca paññāpanaṃ paññattīti daṭṭhabbaṃ.</paragraph>
    <centered line="431">Iti <bold>bhūvādi</bold>gaṇe <bold>ca</bold>vaggantadhāturūpāni</centered>
    <paragraph line="432">Samattāni.</paragraph>
    <subhead line="433">Ṭakārantadhātu</subhead>
    <paragraph line="434">Idāni ṭavaggantadhāturūpāni vuccante –</paragraph>
    <paragraph line="435"><bold>Soṭu gabbe. Gabbaṃ</bold> dabbanaṃ. Soṭati.</paragraph>
    <paragraph line="436"><bold>Yoṭu sambandhe</bold>. Yoṭati.</paragraph>
    <paragraph line="437"><bold>Meṭu mileṭu ummāde</bold>. Meṭati. Mileṭati.</paragraph>
    <paragraph line="438"><bold>Kaṭa vassāvaraṇesu</bold>. Kaṭati.</paragraph>
    <paragraph line="439"><bold>Saṭa paribhāsane</bold>. Saṭati.</paragraph>
    <paragraph line="440"><bold>Laṭa bālye ca</bold>. Pubbāpekkhāya <bold>ca</bold>kāro. Laṭati. Lāṭo.</paragraph>
    <paragraph line="441"><bold>Saṭa rujāvisaraṇagatyāvasānesu. Rujā</bold> pīḷā. <bold>Visaraṇaṃ</bold> vippharaṇaṃ. <bold>Gatyāvasānaṃ</bold> gatiyā avasānaṃ osānaṃ abhāvakaraṇaṃ, nisīdananti vuttaṃ hoti. Saṭati. Sāṭo vuccati sāṭako.</paragraph>
    <paragraph line="442"><bold>Vaṭa vedhane</bold>. Vaṭati. Vaṭo. Vāṭo.</paragraph>
    <paragraph line="443"><bold>Khiṭa uttāsane</bold>. Kheṭati, ākheṭako, kheṭo, ukkheṭito, samukkheṭito.</paragraph>
    <paragraph line="444"><bold>Siṭa anādare</bold>. Seṭati.</paragraph>
    <paragraph line="445"><bold>Jaṭa</bold><pageBreak edition="Myanmar" number="0.0053" /><bold>ghaṭa saṅghāte</bold>. Jaṭati. Jaṭā, jaṭilo, jaṭī. Antojaṭā bahijaṭā, jaṭāya jaṭitā pajā. Kārite ‘‘so imaṃ vijaṭaye jaṭaṃ. Arahattamaggakkhaṇe vijaṭeti nāmā’’ti payogo.</paragraph>
    <paragraph line="446"><bold>Bhaṭa bhattiyaṃ</bold>. Bhaṭati. Bhaṭo. Vetanaṃ bhaṭako yathā.</paragraph>
    <paragraph line="447"><bold>Taṭa ussaye. Ussayo</bold> āroho ubbedho. Taṭati. Taṭo, giritaṭo, nadītaṭo, taṭī, taṭaṃ.</paragraph>
    <paragraph line="448"><bold>Khaṭa kaṃse</bold>. Khaṭati. Khaṭo.</paragraph>
    <paragraph line="449"><bold>Naṭa natiyaṃ</bold>. Naṭati. Naṭo, nāṭakaṃ.</paragraph>
    <paragraph line="450"><bold>Piṭa saddasaṅghāṭesu</bold>. Peṭati. Peṭako, piṭakaṃ. <bold>Piṭakasaddo</bold> ‘‘mā piṭakasampadānenā’’tiādīsu pariyattiyaṃ dissati. ‘‘Atha puriso āgaccheyya kudālapiṭakaṃ ādāyā’’tiādīsu yasmiṃ kismiñci bhājane.</paragraph>
    <paragraph line="451"><bold>Haṭa dittiyaṃ</bold>. Haṭati. Hāṭakaṃ, haṭakaṃ. Yaṃ jātarūpaṃ <bold>haṭaka</bold>nti vuccati.</paragraph>
    <paragraph line="452"><bold>Saṭa avayave</bold>. Saṭati.</paragraph>
    <paragraph line="453"><bold>Luṭa viloṭhane</bold>. Loṭati.</paragraph>
    <paragraph line="454"><bold>Ciṭa pesane</bold>. Ceṭati. Ceṭako.</paragraph>
    <paragraph line="455"><bold>Viṭa sadde</bold>. Veṭati. Veṭako.</paragraph>
    <paragraph line="456"><bold>Aṭa paṭa iṭa kiṭa kaṭa gatiyaṃ</bold>. Aṭati. Paṭati. Eṭati. Keṭati. Kaṭati. Paṭo icceva nāmikapadaṃ diṭṭhaṃ. Paṭati jiṇṇabhāvaṃ <pageBreak edition="Myanmar" number="0.0054" /> gacchatīti paṭo. <bold>Paṭo</bold>ti vatthaṃ. Vatthassa hi anekāni nāmāni –</paragraph>
    <gatha1 line="457">Paṭo coḷo sāṭako ca, vāso vasanamaṃsukaṃ;</gatha1>
    <gathalast line="458">Dussamacchādanaṃ vatthaṃ, celaṃ vasani ambaraṃ.</gathalast>
    <paragraph line="459"><bold>Muṭa pamaddane</bold>. Moṭati.</paragraph>
    <paragraph line="460"><bold>Cuṭa appībhāve</bold>. Coṭati.</paragraph>
    <paragraph line="461"><bold>Vaṭi vibhājane</bold>. Vaṭati. Vaṇṭo.</paragraph>
    <paragraph line="462"><bold>Ruṭi luṭi theyye</bold>. Ruṇṭati. Luṇṭati. Ruṇṭako. Luṇṭako.</paragraph>
    <paragraph line="463"><bold>Phuṭa visaraṇe</bold> phoṭati. Phoṭo.</paragraph>
    <paragraph line="464"><bold>Ceṭa ceṭāyaṃ</bold>. Ceṭati. Ceṭako.</paragraph>
    <paragraph line="465"><bold>Ghuṭa parivattane</bold>. Ghoṭati.</paragraph>
    <paragraph line="466"><bold>Ruṭa luṭa paṭighāte</bold>. Roṭati. Loṭati.</paragraph>
    <paragraph line="467"><bold>Ghaṭa cetāyaṃ</bold>. Ghaṭati. Ghaṭo. <bold>Ghaṭo</bold> vuccati kumbho. Imāni tadabhidhānāni –</paragraph>
    <gatha1 line="468">Ghaṭo kumbho ghaṭī kumbhī, tuṇḍikiro tu ukkhalī;</gatha1>
    <gathalast line="469">Mahantabhājanaṃ cāṭi, atikhuddaṃ kuṭṭaṃ bhave;</gathalast>
    <paragraph line="470"><bold>Caṭa bhaṭa paribhāsane deṭa</bold> ca. Caṭati. Bhaṭati. Deṭati.</paragraph>
    <paragraph line="471"><bold>Kuṭa koṭille</bold>. Kuṭati. Paṭikuṭati.</paragraph>
    <paragraph line="472"><bold>Puṭa saṃkilesane</bold>. Puṭati.</paragraph>
    <paragraph line="473"><bold>Cuṭa chuṭa kuṭa chedane</bold>. Cuṭati. Chuṭati. Kuṭati.</paragraph>
    <paragraph line="474"><bold>Phuṭa vikasane</bold>. Phuṭati.</paragraph>
    <paragraph line="475"><bold>Muṭa aggisaddapakkhepamaddanesu</bold>. Muṭati.</paragraph>
    <paragraph line="476"><bold>Tuṭa kalahakammani</bold>. Tuṭati.</paragraph>
    <paragraph line="477"><bold>Ghuṭa paṭighāte</bold>. Ghuṭati. Ghoṭako.</paragraph>
    <centered line="478">Ṭakārantadhāturūpāni.</centered>
    <subhead line="479">Ṭhakārantadhātu</subhead>
    <paragraph line="480"><bold>Ṭhā</bold><pageBreak edition="Myanmar" number="0.0055" /><bold>gatinivattiyaṃ. Gatinivatti</bold> uppajjamānassa gamanassupacchedo. Ṭhāti, ṭhanti. Tiṭṭhati. Patiṭṭhāti. Adhiṭṭhāti. Adhiṭṭheti. Saṇṭhāti. Saṇṭhahati. Adhiṭṭhahati. Upaṭṭhahati. Ṭhātu. Tiṭṭhatu. Tiṭṭheyya. Aṭṭha, aṭṭhu. Aṭṭhā, aṭṭhū, aṭṭhāsi, aṭṭhaṃsu. Yāvassa kāyo ṭhassati. Tiṭṭhissati. Upassuti tiṭṭhissatha. Aṭṭhissā, aṭṭhissaṃsu. Atiṭṭhissā, atiṭṭhissaṃsu. Ṭhātuṃ, upaṭṭhātuṃ. Upaṭṭhahituṃ. Adhiṭṭhātuṃ. Adhiṭṭhahituṃ. Ṭhatvā, adhiṭṭhitvā. Upaṭṭhahitvā, adhiṭṭhahitvā. Ṭhānaṃ, ṭhiti, saṇṭhiti, avaṭṭhiti. Saṇṭhānaṃ, paṭṭhānaṃ. Upaṭṭhāko, ṭhito. Pabbataṭṭho bhūmaṭṭho. Upaṭṭhahaṃ iccādīni.</paragraph>
    <paragraph line="481">Tattha <bold>ṭhāna</bold>saddo issariyaṭhitikhaṇakāraṇesu dissati. ‘‘Kiṃ panāyasmā devānamindo kammaṃ katvā imaṃ ṭhānaṃ patto’’tiādīsu hi issariye dissati. ‘‘Ṭhānakusalo hoti akkhaṇavedhī’’tiādīsu ṭhitiyaṃ. ‘‘Ṭhānasopetaṃ tathāgataṃ paṭibhātī’’tiādīsu khaṇe. ‘‘Ṭhānañca ṭhānaso ñatvā aṭṭhānañca aṭṭhānaso’’tiādīsu kāraṇe. Kāraṇañhi yasmā tattha phalaṃ tiṭṭhati tadāyattavuttibhāvena, tasmā <bold>ṭhāna</bold>nti vuccati.</paragraph>
    <gatha1 line="482">Issariye ṭhitiyañca, khaṇasmimpi ca kāraṇe;</gatha1>
    <gathalast line="483">Catūsvatthesu etesu, <bold>ṭhāna</bold>saddo pavattatīti.</gathalast>
    <paragraph line="484"><bold>Ṭhe saddasaṅkātesu</bold>. Ṭhīyati.</paragraph>
    <paragraph line="485"><bold>Ṭhe veṭhane</bold>. Ṭhāyati.</paragraph>
    <paragraph line="486"><bold>Paṭha</bold><pageBreak edition="Myanmar" number="0.0056" /><bold>viyattiyaṃ vācāyaṃ</bold>. Dhammaṃ paṭhati. Pāṭho, nakkhattapāṭhako, so horapāṭhakaṃ pucchi. Sabbapāṭhī bhavissati. Paṭhituṃ, paṭhitave, paṭhitvā, paṭhitvāna, paṭhituna, paṭhiya, paṭhiyāna.</paragraph>
    <paragraph line="487">Evaṃvidhaṃ <bold>tuṃ</bold>paccayantādivibhāgaṃ sabbattha yathārahaṃ vattukāmāpi gantha vitthārabhayena na vadāma. Avuttopi īdiso vibhāgo nayānusārena yathāsambhavaṃ sabbattha yojetabbo. Yattha pana pāḷinidassanādiviseso icchitabbo hoti, tatthevetaṃ dassessāma.</paragraph>
    <paragraph line="488"><bold>Vaṭha thūliye</bold>. Vaṭhati. Vaṭharo. <bold>Vaṭharo</bold>ti thūlaghanasarīrasmiṃ vattabbavacanaṃ. Tathā hi <bold>vinayaṭṭhakathāyaṃ ‘‘vaṭharo</bold>ti thūlo, thūlo ca ghanasarīro cāyaṃ bhikkhūti vuttaṃ hotī’’ti vuttaṃ.</paragraph>
    <paragraph line="489"><bold>Maṭha nivāse</bold>. Maṭhati. Maṭho.</paragraph>
    <paragraph line="490"><bold>Kaṭha kicchajīvane</bold>. Kaṭhati. Kaṭho.</paragraph>
    <paragraph line="491"><bold>Raṭha paribhāsane</bold>. Raṭhati.</paragraph>
    <paragraph line="492"><bold>Sāṭha balakkāre. Balakkāro</bold> nāma attano balena yathājjhāsayaṃ dabbalassa abhibhavanaṃ. Sāṭhati. Sāṭho.</paragraph>
    <paragraph line="493"><bold>Uṭha ruṭha luṭha upaghāte</bold>. Oṭhati. Roṭhati. Loṭhati.</paragraph>
    <paragraph line="494"><bold>Piṭha hiṃsāsaṃkilesesu</bold>. Peṭhati. Piṭharo.</paragraph>
    <paragraph line="495"><bold>Saṭha ketave ca</bold>. Pubbatthesu cakāro. Saṭhati. Saṭho <bold>saṭho</bold>ti kerāṭiko vuccati.</paragraph>
    <paragraph line="496"><bold>Suṭha gatipaṭighāte</bold>. Gamanapaṭihananaṃ <bold>gatipaṭighāto</bold>. Soṭhati.</paragraph>
    <paragraph line="497"><bold>Kuṭhi luṭhi ālassiye ca. Ca</bold>kāro pubbatthe ca. Kuṇṭhati. Kuṇṭho. Luṇṭhati. Luṇṭho.</paragraph>
    <paragraph line="498"><bold>Suṭhi</bold><pageBreak edition="Myanmar" number="0.0057" /><bold>sosane</bold>. Suṇṭhati.</paragraph>
    <paragraph line="499"><bold>Ruṭhi luṭhi aṭhi gatiyaṃ</bold>. Ruṇṭhati. Luṇṭhati. Aṇṭhati.</paragraph>
    <paragraph line="500"><bold>Veṭha veṭhane</bold>. Veṭhati, nibbeṭhati. Veṭhanaṃ, nibbeṭhanaṃ.</paragraph>
    <paragraph line="501"><bold>Vaṭhi ekacariyāyaṃ</bold>. Vaṇṭhati.</paragraph>
    <paragraph line="502"><bold>Maṭha kuṭhi soke</bold>. Maṭhati. Kuṇṭhati.</paragraph>
    <paragraph line="503"><bold>Eṭha heṭha vibādhāyaṃ</bold>. Eṭhati. Heṭhati. Viheṭhati. Viheṭhanaṃ.</paragraph>
    <paragraph line="504"><bold>Luṭha paṭighāte</bold>. Loṭhati.</paragraph>
    <paragraph line="505"><bold>Paṭha vikhyāne</bold>. Paṭhati.</paragraph>
    <paragraph line="506"><bold>Luṭha saṃkilese</bold>. Loṭhati.</paragraph>
    <centered line="507"><bold>Ṭha</bold>kārantadhāturūpāni.</centered>
    <subhead line="508">Ḍakārantadhātu</subhead>
    <paragraph line="509"><bold>Ḍi vihāyasagatiyaṃ gamanamatte ca</bold>. Ḍeti, ḍayati. Ḍemāno. Ucce sakuṇa ḍemāna. Ye maṃ pure paccuḍḍenti.</paragraph>
    <paragraph line="510"><bold>Ḍi khipanuḍḍanesu</bold>. Ḍeti. Uḍḍeti.</paragraph>
    <gatha1 line="511">Ito bahiddhā pāsaṇḍā, diṭṭhīsu pasīdanti te;</gatha1>
    <gathalast line="512">Na tesaṃ dhammaṃ rocemi, na te dhammassa kovidā.</gathalast>
    <paragraph line="513">Ettha ca <bold>pāsaṇḍā</bold>ti pāsaṃ ḍentīti pāsaṇḍā, sattānaṃ cittesu diṭṭhipāsaṃ khipantīti attho. Atha vā taṇhāpāsaṃ diṭṭhipāsañca ḍenti uḍḍentīti pāsaṇḍā.</paragraph>
    <paragraph line="514"><bold>Muḍi</bold><pageBreak edition="Myanmar" number="0.0058" /><bold>kaṇḍane</bold>. Muṇḍati. Kumāraṃ muṇḍiṃsu. Muṇḍo.</paragraph>
    <paragraph line="515"><bold>Cuḍḍa hāvakaraṇe</bold>. Cuḍḍati.</paragraph>
    <paragraph line="516"><bold>Aḍḍa abhiyoge</bold>. Aḍḍati.</paragraph>
    <paragraph line="517"><bold>Gaḍi vadanekadese</bold>. Gaṇḍati. Gaṇḍo.</paragraph>
    <paragraph line="518"><bold>Huḍi piḍi saṅghāte</bold>. Huṇḍati. Piṇḍati. Piṇḍo.</paragraph>
    <paragraph line="519"><bold>Hiḍi gatiyaṃ</bold>. Hiṇḍati, āhiṇḍati.</paragraph>
    <paragraph line="520"><bold>Kuḍi dāhe</bold>. Kuṇḍati. Kuṇḍo.</paragraph>
    <paragraph line="521"><bold>Vaḍi maḍi veṭhane</bold>. Vaṇḍati. Maṇḍati. Maṇḍalaṃ.</paragraph>
    <paragraph line="522"><bold>Bhaḍi paribhāsane</bold>. Bhaṇḍati. Bhaṇḍanaṃ. Bhaṇḍo.</paragraph>
    <paragraph line="523"><bold>Maḍi majjane</bold>. Maṇḍati. Maṇḍanaṃ.</paragraph>
    <paragraph line="524"><bold>Tuḍi toḷane</bold>. Tuṇḍati. Tuṇḍo. Tuṇḍenādāya gaccheyya.</paragraph>
    <paragraph line="525"><bold>Bhuḍi bharaṇe</bold>. Bhuṇḍati.</paragraph>
    <paragraph line="526"><bold>Caḍi kope</bold>. Caṇḍati. Caṇḍo. Caṇḍālo, caṇḍikkaṃ.</paragraph>
    <paragraph line="527"><bold>Saḍi rujāyaṃ</bold>. Saṇḍati. Saṇḍo.</paragraph>
    <paragraph line="528"><bold>Taḍi tāḷane</bold>. Taṇḍati. Vitaṇḍā.</paragraph>
    <paragraph line="529"><bold>Paḍi gatiyaṃ</bold>. Paṇḍati. Paṇḍā, paṇḍito. Ettha <bold>paṇḍā</bold>ti paññā. Sā hi sukhumesupi atthesu paṇḍati gacchati dukkhādīnaṃ pīḷanādikampi ākāraṃ jānātīti ‘‘paṇḍā’’ti vuccati. <bold>Paṇḍito</bold>ti paṇḍāya ito gato pavattoti paṇḍito. Atha vā sañjātā paṇḍā etassāti <bold>paṇḍito</bold>. Paṇḍati ñāṇagatiyā gacchatītipi <bold>paṇḍito</bold>. Tathā hi <bold>aṭṭhakathāyaṃ</bold><pageBreak edition="Myanmar" number="0.0059" /> vuttaṃ ‘‘paṇḍantīti <bold>paṇḍitā</bold>. Sandiṭṭhikasamparāyikatthesu ñāṇagatiyā gacchantīti attho’’ti.</paragraph>
    <paragraph line="530"><bold>Gaḍi made</bold>. Gaṇḍati.</paragraph>
    <paragraph line="531"><bold>Khaḍi manthe</bold>. Khaṇḍati. Khaṇḍito, khaṇḍo.</paragraph>
    <paragraph line="532"><bold>Laḍi jivhāmathane</bold>. Laṇḍati. Laṇḍo.</paragraph>
    <centered line="533">Ḍakārantadhāturūpāni.</centered>
    <subhead line="534">Ḍakārantadhātu</subhead>
    <paragraph line="535"><bold>Vaḍḍha vaḍḍhane</bold>. Vaḍḍhati. Sirivaḍḍhako, dhanavaḍḍhako, vaḍḍhito, buḍḍho. Ettha ca <bold>va</bold>kārassa <bold>ba</bold>kāro, <bold>a</bold>kārassa <bold>cu</bold>kāro.</paragraph>
    <paragraph line="536"><bold>Kaḍḍha ākaḍḍhane</bold>. Kaḍḍhati, ākaḍḍhati, nikaḍḍhati. Akāmā parikaḍḍhanti, ulūkaññeva vāyasā.</paragraph>
    <centered line="537">Imāni <bold>ḍha</bold>kārantadhāturūpāni.</centered>
    <subhead line="538">Ṇakārantadhātu</subhead>
    <paragraph line="539"><bold>Aṇa raṇa vaṇa bhaṇa maṇa kaṇa sadde</bold>. Aṇati. Aṇako brāhmaṇo. Raṇati. Raṇaṃ. Vaṇati. Vāṇako. Bhaṇati. Bhāṇako. Maṇati. Maṇiko. Kaṇati. Kāṇo. Tattha <bold>brāhmaṇo</bold>ti brahmaṃ aṇatīti brāhmaṇo, mante sajjhāyatīti attho. Akkharacintakā pana ‘‘brahmuno apaccaṃ <bold>brāhmaṇo’’</bold>ti vadanti. Ariyā pana bāhitapāpattā <bold>brāhmaṇo</bold>ti.</paragraph>
    <gatha1 line="540">Brāhmaṇo <pageBreak edition="Myanmar" number="0.0060" /> sottiyo vippo, bhovādī brahmabandhu ca;</gatha1>
    <gathalast line="541">Brahmasūnu dvijo brahmā, kamalāsanasūnu ca;</gathalast>
    <paragraph line="542"><bold>Raṇa</bold>saddo ‘‘saraṇā dhammā araṇā dhammā’’tiādīsu kilesesu vattati. Kilesā hi raṇanti kandanti etehīti <bold>raṇā</bold>ti vuccanti.</paragraph>
    <gatha1 line="543">‘‘Dhanuggaho asadiso, rājaputto mahabbalo;</gatha1>
    <gathalast line="544">Sabbāmitte raṇaṃ katvā, saṃyamaṃ ajjhupāgamī’’ti</gathalast>
    <paragraph line="545">Ettha yuddhe vattati. <bold>Raṇaṃ katvā</bold>ti hi yuddhaṃ katvāti attho. ‘‘Tiṇañca kaṭṭhañca raṇaṃ karontā, dhāviṃsu te aṭṭhadisā samantato’’ti ettha cuṇṇavicuṇṇakaraṇe vattati. <bold>Raṇaṃ karontā</bold>ti hi cuṇṇavicuṇṇaṃ karontāti attho. Evaṃ atthavivaraṇampi saddasaṅkhātamatthaṃ antoyeva katvā adhippāyatthavasena kataṃ, na dhātunānatthavasenāti daṭṭhabbaṃ. Atha vā dhātūnamatthātisayayogopi bhavati, tena evaṃ atthavivaraṇaṃ katantipi daṭṭhabbaṃ.</paragraph>
    <paragraph line="546"><bold>Bhaṇa bhaṇane</bold>. Parittaṃ bhaṇati, vacanaṃ bhaṇati. Dīghabhāṇako, piyabhāṇī, bhāṇavāro. Ettha bhāṇavāroti –</paragraph>
    <gatha1 line="547">‘‘Aṭṭhakkharā ekapadaṃ, ekā gāthā catuppadaṃ;</gatha1>
    <gathalast line="548">Gāthā cekāmato gantho, gantho bāttiṃsatakkharo;</gathalast>
    <gatha1 line="549">Bāttiṃsakkharaganthānaṃ, paññāsaṃ dvisataṃ pana;</gatha1>
    <gathalast line="550">Bhāṇavāro mato eko, svaṭṭhakkharasahassako’’ti.</gathalast>
    <unindented line="551">Evaṃ aṭṭhakkharasahassaparimāṇo pāṭho vuccati.</unindented>
    <paragraph line="552"><bold>Oṇaṃ apanayane</bold>. Oṇati.</paragraph>
    <paragraph line="553"><bold>Soṇa vaṇṇagatīsu</bold>. Soṇati, soṇo.</paragraph>
    <paragraph line="554"><bold>Soṇa</bold><pageBreak edition="Myanmar" number="0.0061" /><bold>siloṇa saṅghāte</bold>. Soṇati. Siloṇati.</paragraph>
    <paragraph line="555"><bold>Ghiṇi ghuṇi ghaṇi gahaṇe</bold>. Ghiṇṇati. Ghuṇṇati. Ghaṇṇati.</paragraph>
    <paragraph line="556"><bold>Ghuṇa ghuṇṇa gamane</bold>. Ghoṇati. Ghuṇṇati.</paragraph>
    <paragraph line="557"><bold>Paṇa byavahāre, thutiyañca</bold>. Paṇati vāṇijo, vohāraṃ karoti iccattho. Saddho buddhaṃ paṇati, thomayati iccattho, āpaṇaṃ, sāpaṇo gāmo.</paragraph>
    <paragraph line="558"><bold>Gaṇa raṇa gatiyaṃ</bold>. Gaṇati. Raṇati.</paragraph>
    <paragraph line="559"><bold>Caṇa saṇa dāne</bold>. Caṇati. Saṇati.</paragraph>
    <paragraph line="560"><bold>Phaṇa gatiyaṃ</bold>. Phaṇati. Phaṇaṃ.</paragraph>
    <paragraph line="561"><bold>Veṇu ñāṇacintānisāmanesu</bold>. Veṇati.</paragraph>
    <paragraph line="562"><bold>Pīṇa pīṇane. Pīṇanaṃ</bold> paripuṇṇatā. Pīṇati. Pīṇo divā na bhuñjati, pīṇorakkhaṃsabāhu.</paragraph>
    <paragraph line="563"><bold>Miṇa hiṃsāyaṃ</bold>. Miṇati.</paragraph>
    <paragraph line="564"><bold>Duṇa gatiyañca</bold>. Hiṃsāpekkhako <bold>ca</bold>kāro. Duṇati.</paragraph>
    <paragraph line="565"><bold>Saṇa abyattasadde</bold>. Saṇati. Saṇateva brahmāraññaṃ. <bold>Saṇatevā</bold>ti nadati viya.</paragraph>
    <paragraph line="566"><bold>Tuṇa koṭille</bold>. Toṇati.</paragraph>
    <paragraph line="567"><bold>Puṇa nipuṇe</bold>. Puṇati, nipuṇati. Nipuṇadhammo. Ettha ca <bold>nipuṇasaṇhasukhumasaddā</bold> vevacanasaddā <bold>kusalachekadakkha</bold>saddā viyāti daṭṭhabbaṃ.</paragraph>
    <paragraph line="568"><bold>Muṇa paṭiññāṇe</bold>. Muṇati.</paragraph>
    <paragraph line="569"><bold>Kuṇa saddopakaraṇe</bold>. Koṇati.</paragraph>
    <paragraph line="570"><bold>Cuṇa</bold><pageBreak edition="Myanmar" number="0.0062" /><bold>chedane</bold>. Coṇati.</paragraph>
    <paragraph line="571"><bold>Maṇa cāge</bold>. Veraṃ maṇatīti <bold>veramaṇi</bold>.</paragraph>
    <paragraph line="572"><bold>Phuṇa vikiraṇe vidhunane ca</bold>. Phuṇati. Aṅgārakāsuṃ apare phuṇanti.</paragraph>
    <centered line="573">Imāni <bold>ṇa</bold>kārantadhāturūpāni.</centered>
    <centered line="574">Iti <bold>bhūvādi</bold>gaṇe <bold>ṭa</bold>vaggantadhāturūpāni</centered>
    <paragraph line="575">Samattāni.</paragraph>
    <subhead line="576">Takārantadhātu</subhead>
    <paragraph line="577">Atha <bold>ta</bold>vaggantadhāturūpāni vuccante –</paragraph>
    <paragraph line="578"><bold>Te pālane. Pālanaṃ</bold> rakkhaṇaṃ. Tāyati. Tāṇaṃ, gottaṃ, nakkhattaṃ. Aghassa tātā. Kicchenādhigatā bhogā, te tāto vidhami dhamaṃ. Tattha <bold>gotta</bold>nti gaṃ tāyatīti gottaṃ. ‘‘Gotamo kassapo’’ti hi ādinā pavattamānaṃ gaṃ vacanaṃ buddhiñca tāyati ekaṃsikavisayatāya rakkhatīti gottaṃ. Yathā hi buddhi ārammaṇabhūtena atthena vinā na vattati, tathā abhidhānaṃ abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko pana soti? Aññakulaparamparāsādhāraṇaṃ tassa kulassa ādipurisasammuditaṃ taṃkulapariyāpannasādhāraṇaṃ sāmaññarūpaṃ.</paragraph>
    <paragraph line="579"><bold>Nakkhatta</bold>nti visamagatiyā agantvā attano vīthiyāva gamanena nakkhanaṃ gamanaṃ tāyati rakkhatīti nakkhattaṃ, taṃ pana assayujādivasena sattavīsatividhaṃ hoti. Tathā hi assayujo <pageBreak edition="Myanmar" number="0.0063" /> bharaṇī kattikā rohaṇī migasiro addā punabbasu phusso assaliso māgho pubbaphagguṇī uttaraphagguṇī hattho cittaṃ svāti visākhā anurādhā jeṭṭhā mūlaṃ pubbāsaḷhaṃ uttarāsaḷhaṃ sāvaṇaṃ dhanasiṭṭhā satabhisattaṃ pubbabhaddapadaṃ uttarabhaddapadaṃ revatī cāti <bold>sattavīsati nakkhattāni</bold>. Tāni pana attano gamanaṭṭhānaṃ īsakampi na vijahanti kiñci sīghaṃ kiñci dandhaṃ, kadāci sīghaṃ, kadāci dandhaṃ, etto ito cāti evaṃ visamagatiyā agantvā yantacakke paṭipāṭiyā yojitāni viya samappamāṇagatiyā attano vīthiyāva gacchantāni maṇḍalākārena sineruṃ parivattanti. Evaṃ imāni nakkhanaṃ gamanaṃ tāyanti rakkhantīti nakkhattānīti vuccanti. Porāṇā pana <bold>khara</bold>dhātuvasena ‘‘nakkharanti na nassantīti <bold>nakkhattānī’’</bold>ti āvocuṃ, ‘‘nakkhattaṃ joti rikkhaṃ taṃ’’ iccetāni nakkhattatārakānaṃ nāmāni. ‘‘Uḷu tārā tārakā’’ti imāni pana sabbāsampi tārakānaṃ sādhāraṇanāmāni. <bold>Osadhī</bold>ti pana tārakāvisesassa nāmaṃ.</paragraph>
    <paragraph line="580"><bold>Citi saññāṇe</bold>. Saññāṇaṃ cihanaṃ lakkhaṇakaraṇaṃ. Cetati. Cihanaṃ karotīti attho. Īkārantavasena vuttattā asmā dhātuto <bold>saki saṅkāya</bold>nti dhātuto viya niggahītāgamo na hoti. Esa nayo aññesupi īdisesu ṭhānesu.</paragraph>
    <paragraph line="581"><bold>Pata gatiyaṃ</bold>. Patati. Papatati papātaṃ, papateyyahaṃ. Pāpattaṃ nirayaṃ bhusaṃ. <bold>Ahaṃ</bold>saddena yojetabbaṃ, pāpattaṃ papatitosmīti attho. Pāpattha nirayaṃ bhusaṃ, sokumāroti yojetabbaṃ, pāpattha papatitoti attho. Parokkhāpadañhietaṃ dvayaṃ. ‘‘Pāvadaṃ pāvadā’’tiādīsu viya upasaggapadassa dīghabhāvo, tato <bold>aṃ</bold>saddassa <bold>ttaṃ</bold>ādeso, <bold>a</bold>saddassa ca <bold>tthā</bold>deso bhavati. Acinteyyo hi pāḷinayo.</paragraph>
    <paragraph line="582"><bold>Ata</bold><pageBreak edition="Myanmar" number="0.0064" /><bold>sātaccagamane. Sātaccagamanaṃ</bold> nirantaragamanaṃ. Atati. Yasmā pana <bold>ata</bold>dhātu sātaccagamanatthavācikā, tasmā bhavābhavaṃ dhāvanto jātijarābyādhimaraṇādibhedaṃ anekavihitaṃ saṃsāradukkhaṃ atati satataṃ gacchati pāpuṇāti adhigacchatīti attātipi nibbacanamicchitabbaṃ. Atthantaravasena pana ‘‘āhito ahaṃmāno etthāti attā, attabhāvo’’ti ca ‘‘sukhadukkhaṃ adati anubhavatīti attā’’ti ca ‘‘attamanoti pītisomanassena gahitamano’’ti ca attho daṭṭhabbo, yattha yattha yathā yathā attho labbhati, tattha tattha tathā tathā atthassa gahetabbatoti.</paragraph>
    <paragraph line="583"><bold>Cuta āsecane kharaṇe ca</bold>. Cotati.</paragraph>
    <paragraph line="584"><bold>Ati bandhane</bold>. Antati. Antaṃ. Antiyatibandhiyati antaguṇenāti <bold>antaṃ</bold>. Idha <bold>anta</bold> saddassa atthuddhāro vuccate ‘‘antaṃ antaguṇaṃ udariya’’nti ettha dvattiṃsākārantogadhaṃ kuṇapantaṃ antaṃ nāma. ‘‘Kāyabandhanassa anto jīrati. Haritantaṃ vā’’ti ettha antimamariyādanto anto nāma. ‘‘Antamidaṃ bhikkhave jīvikāna’’nti ettha lāmakanto. ‘‘Sakkāyo eko anto’’ti ettha koṭṭhāsanto. ‘‘Esevanto dukkhassa sappaccayasaṅkhayā’’ti ettha koṭanto. Iccevaṃ –</paragraph>
    <gatha1 line="585">Kuṇapantaṃ <pageBreak edition="Myanmar" number="0.0065" /> antimañca, mariyādo ca lāmakaṃ;</gatha1>
    <gathalast line="586">Koṭṭhāso koṭi’me attho, antasaddena bhāsitā.</gathalast>
    <paragraph line="587"><bold>Kita nivāse rogāpanayane ca</bold>. Ketati. Sāketaṃ na garaṃ, niketo, niketaṃ pāvisi. Āmodamāno gacchati sanniketaṃ. Tikicchati, cikicchati, cikicchā, cikicchako. Tattha <bold>sāketa</bold>nti sāyaṃ gahitavasanaṭṭhānattā sāketaṃ, <bold>yaṃ</bold>saddalopo.</paragraph>
    <paragraph line="588"><bold>Yata patiyatane. Patiyatanaṃ</bold> vāyāmakaraṇaṃ. Yatati. Yati, yatavā, payatanaṃ, āyatanaṃ, lokāyataṃ. Ettha <bold>āyatana</bold>nti āyatanato āyatanaṃ, cakkhurūpādīni. Etāni hi taṃdvārārammaṇacittacetasikā dhammā sena sena anubhavanādikiccena āyatanti uṭṭhahanti ghaṭanti vāyamanti etesūti ‘‘āyatanānī’’ti vuccanti. Ettha pana <bold>nītanu</bold>dhātūnaṃ vasenapi āyatanasaddattho vattabbo siyā, so uttari āvibhavissati.</paragraph>
    <paragraph line="589"><bold>Āyatana</bold>saddo nivāsaṭṭhāne ākare samosaraṇaṭṭhāne sañjātidese kāraṇe ca. Tathā hi ‘‘loke issarāyatanaṃ vāsudevāyatana’’ntiādīsu nivāsaṭṭhāne <bold>āyatana</bold>saddo vattati. ‘‘Suvaṇṇāyatanaṃ rajatāyatana’’ntiādīsu ākare. Sāsane pana ‘‘manorame āyatane, sevanti naṃ vihaṅgamā’’tiādīsu samosaraṇaṭṭhāne. ‘‘Dakkhiṇāpatho gunnaṃ āyatana’’ntiādīsu sañjātidese. ‘‘Tatra tatreva sakkhibhabbataṃ pāpuṇāti sati satiāyatane’’tiādīsu kāraṇe vattatīti <pageBreak edition="Myanmar" number="0.0066" /> veditabbo. So ca nānāpavattinimittavasena gahetabbo.</paragraph>
    <gatha1 line="590">Nivāse ākāre ceva, jātidese ca kāraṇe;</gatha1>
    <gathalast line="591">Samosaraṇaṭṭhāne ca, <bold>āyatana</bold>ravo gato.</gathalast>
    <paragraph line="592"><bold>Lokāyataṃ</bold> nāma ‘‘sabbaṃ ucchiṭṭhaṃ, sabbaṃ nucchiṭṭhaṃ. Seto kāko, kāḷo bako iminā ca iminā ca kāraṇenā’’ti evamādiniratthakakāraṇapaṭisaṃyuttaṃ titthiyasatthaṃ, yaṃ loke ‘‘vitaṇḍasattha’’nti vuccati, yañca sandhāya bodhisatto asamadhuro vidhurapaṇḍito ‘‘na seve lokāyatikaṃ, netaṃ paññāya vaḍḍhana’’nti āha. Āyatiṃ hitaṃ tena loko na yatati na īhatīti lokāyataṃ, kintaṃ? Vitaṇḍasatthaṃ. Tañhi ganthaṃ nissāya sattā puññakriyāya cittampi na uppādenti. Aññatthāpi hi evaṃ vuttaṃ <bold>‘‘lokāyatasippa</bold>nti ‘kāko seto, aṭṭhīnaṃ setattā, balākā rattā, lohitassa rattattā’ti evamādinayappavattaṃ paralokanibbānānaṃ paṭisedhakaṃ vitaṇḍasatthasippa’’nti.</paragraph>
    <paragraph line="593"><bold>Yuta juta bhāsane. Bhāsanaṃ</bold> udīraṇaṃ. Yotati. Jotati.</paragraph>
    <paragraph line="594"><bold>Jutadittiyaṃ</bold>. Jotati, vijjotati. Juti, joti. Kārite ‘‘joteti, jotayitvāna saddhamma’’nti payogā. Ettha ca <bold>jutī</bold>ti āloko siri vā. <bold>Jotī</bold>ti patāpo. Atha vā <bold>jotī</bold>ti candādīni. Vuttampi ceta <bold>sirimāvimāna vatthuaṭṭhakathāyaṃ</bold> ‘‘jotīti candimasūriyanakkhattatārakānaṃ sādhāraṇanāma’’nti. Atha vā ‘‘joti jotiparāyaṇo’’ti vacanato yo koci jotati khattiyakulādīsu jātattā ca rūpasobhāyuttattā ca, so ‘‘jotī’’ti vuccati.</paragraph>
    <paragraph line="595"><bold>Sita</bold><pageBreak edition="Myanmar" number="0.0067" /><bold>vaṇṇo. Sita</bold>dhātu setavaṇṇe vattati. Kiñcāpettha vaṇṇasāmaññaṃ vuttaṃ, tathāpi idha nīlapītādīsu setavaṇṇoyeva gahetabbo payogadassanavasena. Setati. Setaṃ vatthaṃ. Vāccaliṅgattā pana <bold>seta</bold>saddo tiliṅgo gahetabbo.</paragraph>
    <gatha1 line="596"><bold>Setaṃ sitaṃ suci sukkaṃ, paṇḍaraṃ dhavalampi ca;</bold></gatha1>
    <gathalast line="597"><bold>Akaṇhaṃ goramodātaṃ, setanāmāni honti hi.</bold></gathalast>
    <paragraph line="598"><bold>Vatu vattane</bold>. Vattati, pavattati, saṃvattati, anuvattati, parivattati. Pavattaṃ.</paragraph>
    <paragraph line="599"><bold>Kilota addabhāve. Addabhāvo</bold> tintabhāvo. Kilotati, pakilotati, temetīti attho. Kārite pakiloteti, pakilotayati. Uṇhodakasmiṃ pakilotayitvā, temetvāti attho.</paragraph>
    <paragraph line="600"><bold>Vata yācane</bold>. Vatati.</paragraph>
    <paragraph line="601"><bold>Kita ñāṇe</bold>. Ketati. Ketanaṃ, ketako, saṅketo.</paragraph>
    <paragraph line="602"><bold>Kati suttajanane</bold>. Suttaṃ kantati.</paragraph>
    <paragraph line="603"><bold>Kati chedane</bold>. Maṃsaṃ kantati, vikantati, ayokanto. Sallakanto mahāvīro. Mā no ajja vikantiṃsu, rañño sūdā mahānase.</paragraph>
    <paragraph line="604"><bold>Catī hiṃsāgandhesu</bold>. Īkārantattā imasmā niggahītāgamo na hoti. Catati.</paragraph>
    <centered line="605"><bold>Ta</bold>kārantadhāturūpāni.</centered>
    <subhead line="606">Thakārantadhātu</subhead>
    <paragraph line="607"><bold>Thā</bold><pageBreak edition="Myanmar" number="0.0068" /><bold>gatinivattiyaṃ</bold>. Thāti. Avatthā, vavatthānaṃ, vavatthitaṃ, vanatho. ‘‘Chetvā vanaṃ vanathañcā’’ti ettha hi mahantā rukkhā vanaṃ nāma, khuddakā pana tasmiṃ vane ṭhitattā vanatho nāma vuccanti.</paragraph>
    <paragraph line="608"><bold>Thu thutiyaṃ</bold>. Thavati, abhitthavati. Thavanā, abhitthavanā, thuti, abhitthuti.</paragraph>
    <gatha1 line="609">Yadi hi rūpinī siyā, paññā me vasumatī na sameyya;</gatha1>
    <gathalast line="610">Anomadassissa bhagavato, phalametaṃ ñāṇathavanāya.</gathalast>
    <paragraph line="611">Tehi thutippasattho so, yenidaṃ thavitaṃ ñāṇaṃ, buddhaseṭṭho ca thomito. Tatra <bold>thavanā</bold>ti pasaṃsanā. Pasaṃsāya hi anekāni nāmāni.</paragraph>
    <gatha1 line="612">Thavanā ca pasaṃsā ca, silāghā vaṇṇanā thuti;</gatha1>
    <gathalast line="613">Panuti thomanā vaṇṇo, katthanā guṇakittanaṃ;</gathalast>
    <paragraph line="614"><bold>The saddasaṅghātesu</bold>. Thīyati, patitthīyati. Thī. Atrimā pāḷiyo – abhisajjati kuppati byāpajjati patitthīyati, kopañca dosañca appaccayañca pātukaroti. Thiyo naṃ paribhāsiṃsūti. Tatra ‘‘thīyati patitthīyatī’’timāni <bold>e</bold>kāra<bold>ssīyā</bold>desavasena sambhūtāni. Thīyati saṅghātaṃ gacchati gabbho etissāti <bold>thī</bold>. Ācariyā pana <bold>itthī</bold>saddasseva evaṃ nibbacanaṃ vadanti, na <bold>thī</bold>saddassa.</paragraph>
    <gatha1 line="615">Gabbho thīyati etissā, iti <bold>thī</bold> iti no ruci;</gatha1>
    <gathalast line="616">Gabbho thīyati etissā, iti <bold>itthī</bold>ti ācariyā.</gathalast>
    <gatha1 line="617">Tesaṃ sudukkarovāde, ‘‘itthī’’ti padasambhavo;</gatha1>
    <gathalast line="618">Ayaṃ vinicchayo patto, nicchayaṃ bho suṇātha me.</gathalast>
    <gatha1 line="619"><bold>Thī</bold>saddena <pageBreak edition="Myanmar" number="0.0069" /> samānattho, <bold>itthī</bold>saddo yato tato;</gatha1>
    <gathalast line="620"><bold>Thī</bold>sadde labbhamānatthaṃ, <bold>itthī</bold>saddamhi ropiya.</gathalast>
    <gatha1 line="621">Appānaṃ bahutā ñāye, gahite sati yujjati;</gatha1>
    <gathalast line="622">Tathā hi ‘‘dve duve, taṇhā, tasiṇā’’ti nidassanaṃ.</gathalast>
    <gatha1 line="623">Atha vā pana ‘‘itthī’’ti-idaṃ vaṇṇāgamādito;</gatha1>
    <gathalast line="624">Niruttilakkhaṇenāpi, sijjhatīti pakāsaye.</gathalast>
    <gatha1 line="625">Icchatīti nare itthī, icchāpetīti vā pana;</gatha1>
    <gathalast line="626">Idaṃ nibbacanañcāpi ñeyyaṃ nibbacanatthinā.</gathalast>
    <paragraph line="627">Atrimāni itthīnamabhidhānāni –</paragraph>
    <gatha1 line="628">Itthī thī vanitā nārī, abalā bhīru sundarī;</gatha1>
    <gathalast line="629">Kantā sīmaninī mātu-gāmo piyā ca kāminī.</gathalast>
    <gatha1 line="630">Ramaṇī pamadā dayitā, lalanā mahilā’ṅganā;</gatha1>
    <gathalast line="631">Tāsaṃyeva ca nāmāni, avatthāto imānipi.</gathalast>
    <gatha1 line="632">Gorī ca dārikā kaññā, kumārī ca kumārikā;</gatha1>
    <gathalast line="633">Yuvatī taruṇī māṇa-vikā therī mahallikā.</gathalast>
    <paragraph line="634">Tathā hi aṭṭhavassikā <bold>gorī</bold>tipi <bold>dārikā</bold>tipi vuccati. Dasavassikā <bold>kaññā</bold>ti vuccati. Anibbiddhā vā yobbanitthī kaññāti vuccati. Dvādasavassikā <bold>kumārī</bold>tipi vuccati <bold>kumārikā</bold>tipi. Atho jaraṃ appattā <bold>yuvatī</bold>tipi <bold>taruṇī</bold>tipi <bold>māṇavikā</bold>tipi vuccati. Jaraṃ pattā pana <bold>therī</bold>tipi <bold>mahallikā</bold>tipi vuccati. Purisesupi ayaṃ nayo yathārahaṃ veditabbo.</paragraph>
    <paragraph line="635">Kiñcāpettha evaṃ niyamo vutto, tathāpi katthaci aniyamavasenapi vohāro pavattati. Tathā hi ‘‘rājā kumāramādāya, rājaputtī ca dārika’’nti ca ‘‘acchā kaṇhājinaṃ kañña’’nti ca imāsaṃ dvinnaṃ pāḷīnaṃ vasena yā itthī <bold>dārikā</bold>saddena vattabbā, sā <bold>kaññā</bold>saddenapi vattabbā jātā. Yāpi <pageBreak edition="Myanmar" number="0.0070" /> ca <bold>kaññā</bold>saddena vattabbā, sāpi <bold>dārikā</bold>saddena vattabbā jātā. Tathā ‘‘rājā kumāramādāya, rājaputtī ca dārika’’nti ca ‘‘kumāriye upaseniye, niccaṃ nigaḷamaṇḍite’’ti ca imāsaṃ pana pāḷīnaṃ vasena yā itthī <bold>dārikā</bold>sadena vattabbā, sā <bold>kumārikā</bold>saddenapi vattabbā jātā. Yā ca pana <bold>kumārī</bold>saddena vattabbā, sāpi <bold>dārikā</bold>saddena vattabbā jātā. Apicettha ‘‘rājakaññā rucā nāmā’’ti ca ‘‘tato maddimpi nhāpesuṃ, sivikaññā samāgatā’’ti ca imāsaṃ dvinnaṃ pāḷīnaṃ dassanato yā anibbiddhā vā hotu nibbiddhā vā, yāva jaraṃ na pāpuṇāti, tāva sā kaññāyeva nāmātipi veditabbaṃ.</paragraph>
    <paragraph line="636">Kecettha vadeyyuṃ – yaṃ tumhehi ‘‘aṭṭhavassikā gorītipi dārikātipi vuccatī’’ti vuttaṃ, etasmiṃ pana vacane ‘‘yadāhaṃ dārako homi, jātiyā aṭṭhavassiko’’ti vacanato aṭṭhavasso dārako hotu, ‘‘tatthaddasakumāraṃ so, ramamānaṃ sake pure’’ti pāḷiyaṃ pana puttadārehi saṃvaddho vessantaramahārājā kathaṃ ‘‘kumāro’’ti vattuṃ yujjissati dvādasavassātikkantattā? Yujjateva bhagavato icchāvasena. Bhagavā hi dhammissarattā vohārakusalatāya ca yaṃ yaṃ veneyyajanānurūpaṃ desanaṃ desetuṃ icchati, taṃ taṃ deseti eva, tasmā bhagavatā tassa mātāpitūnaṃ atthitaṃ sandhāya kumāraparihārena vaddhitattañca evaṃ desanā katā. Tathā hi āyasmā kumārakassapo kumāraparihārena vaddhitattā mahallakopi samāno kumārakassapotveva vohariyati. ‘‘Na vāyaṃ kumārako mattamaññāsī’’ti ettha pana sirasmiṃ palitesu jātesupi āyasmantaṃ ānandaṃ āyasmā mahākassapo tasmiṃ there adhimattavissāso <pageBreak edition="Myanmar" number="0.0071" /> hutvā komāravādena ovadanto <bold>kumārako</bold>ti avocāti gahetabbaṃ. <bold>Udānaṭṭhakathāyaṃ</bold> pana ‘‘sattā jātadivasato paṭṭhāya yāva pañcadasavassaṃ, tāva <bold>kumārakā, bālā</bold>ti ca vuccanti, tato paraṃ vīsativassāni <bold>yuvāno’’</bold>ti vuttaṃ.</paragraph>
    <paragraph line="637"><bold>Mantha mattha viloḷane</bold>. Manthati. Manthañca madhupiṇḍikañca ādāya. Abhimatthati dummedhaṃ vajiraṃvamhamayaṃ maṇiṃ. Sineruṃ matthaṃ katvā.</paragraph>
    <paragraph line="638"><bold>Kuthi puthi luthi hiṃsāsaṃkilesesu</bold>. Kunthati. Kuntho, kunthakipillikaṃ. Disvāna patitaṃ sāmaṃ, puttakaṃ paṃsukunthitaṃ. Punthati. Lunthati.</paragraph>
    <paragraph line="639"><bold>Nātha yācanopatāpissariyāsīsāsu. Nātha</bold>dhātu yācane upatāpe issariye āsīsane cāti catūsvatthesu vattati. Tenāhu porāṇā <bold>‘‘nāthatī</bold>ti nātho, veneyyānaṃ hitasukhaṃ āsīsati pattheti, parasantānagataṃ vā kilesabyasanaṃ upatāpeti, ‘‘sādhu bhikkhave bhikkhu kālena kālaṃ attasampattiṃ paccavekkheyyā’tiādinā taṃ taṃ hitapaṭipattiṃ yācatīti attho, paramena cittissariyena samannāgato sabbasatte vā guṇehi īsati abhibhavatīti paramissaro bhagavā ‘nātho’ti vuccatīti nāthatīti nātho’’ti. Saddasatthavidū pana tesu catūsu atthesu <bold>nātha nādha</bold> iti dhātudvayaṃ paṭhanti. <bold>Attanobhāsattā</bold> pana tassa ‘‘nāthate nādhate’’ti rūpāni bhavanti.</paragraph>
    <paragraph line="640">Ettha siyā ‘‘yadi yācanatthena nāthatīti nātho, evaṃ sante yo koci yācako daliddo, so eva nātho <pageBreak edition="Myanmar" number="0.0072" /> siyā. Yo pana ayācako samiddho, so na nāthati na yācatīti anātho siyā’’ti? Na, <bold>nātha</bold>saddo hi yācanatthādīsu pavattamāno lokasaṅketavasena uttamapurisesu nirūḷho, bhagavā ca uttamesu sātisayaṃ uttamo, tena taṃ taṃ hitapaṭipattiṃ yācatīti <bold>nātha</bold>saddassattho vutto. <bold>Anātha</bold>saddo pana ittarajanesu nirūḷho, so ca kho ‘‘na nāthoti anātho. Natthi nātho etassāti vā anātho’’ti dabbapaṭisedhavasena, na pana ‘‘na nāthati na yācatīti anātho’’ti dhātuatthapaṭisedhavasena. Yo hi aññassa saraṇaṃ gati patiṭṭhā hoti, so nātho, yo ca aññassa saraṇaṃ gati patiṭṭhā na hoti, nāpi attano añño saraṇaṃ gati patiṭṭhā hoti, so anāthoti vuccati saṅketavasena. Tathā hi ‘‘saṅketavacanaṃ saccaṃ, lokasammutikāraṇa’’nti vuttaṃ. Imassa panatthassa āvibhāvatthaṃ imasmiṃ ṭhāne ‘‘lokanātho tuvaṃ eko, saraṇaṃ sabbapāṇina’’nti ca ‘‘anāthānaṃ bhavaṃ nātho’’ti ca –</paragraph>
    <gatha1 line="641">‘‘Evāhaṃ cintayitvāna, nekakoṭisataṃ dhanaṃ;</gatha1>
    <gathalast line="642">Nāthānāthānaṃ datvāna, himavantamupāgami’’nti ca</gathalast>
    <paragraph line="643">Pāḷiyo nidassanāni bhavanti. Yasmā pana sāsane ca loke ca yācako ‘‘nātho’’ti na vuccati, ayācako ca ‘‘anātho’’ti. Lokassa pana saraṇaṃ ‘‘nātho’’ti vuccati. Yassa saraṇaṃ na vijjati, so ‘‘anātho’’ti vuccati, tathā samiddho ‘‘nātho’’ti vuccati, asamiddho ‘‘anātho’’ti. Tasmā paññavatā sabbesu ṭhānesu dhātuatthamattena lokasamaññaṃ anatidhāvitvā yathānurūpaṃ attho gahetabbo. Ayañca nīti sādhukaṃ manasi kātabbā.</paragraph>
    <paragraph line="644"><bold>Vithu</bold><pageBreak edition="Myanmar" number="0.0073" /><bold>yācane</bold>. Vethati.</paragraph>
    <paragraph line="645"><bold>Satha seṭhille</bold>. Sathati. Sathalo hi paribbājo, bhiyyo ākirate rajaṃ. Siṭhilotipi pāḷi dissati. Tadā <bold>ṭhi</bold>kāro muddhajo gahetabbo.</paragraph>
    <paragraph line="646"><bold>Kathi koṭille</bold>. Kanthati.</paragraph>
    <paragraph line="647"><bold>Kattha silāghāyaṃ</bold>. Katthati, vikatthati. Katthanā, vikatthanā. Tattha <bold>katthatī</bold>ti pasaṃsati. <bold>Vikatthatī</bold>ti virūpaṃ katthati abhūtavatthudīpanato. Ettha ca ‘‘bahumpi so vikattheyya, aññaṃ janapadaṃ gato’’ti ca ‘‘idhekacco katthī hoti vikatthī, so katthati ‘ahamasmi sīlasampannoti vā vattasampannoti vā vikatthatī’ti’’ ca ādayo payogā.</paragraph>
    <paragraph line="648"><bold>Byatha dukkhabhayacalanesu</bold>. Byathati. Bhantā byathitamānasā. Tato kumārābyathitā, sutvā luddassa bhāsitaṃ. Itthetaṃ dvayaṃ calañceva byathañca.</paragraph>
    <paragraph line="649"><bold>Sutha kutha katha hiṃsāyaṃ</bold>. Sothati. Kothati. Kathati.</paragraph>
    <paragraph line="650"><bold>Patha gatiyaṃ</bold>. Pathati. Patho. <bold>Patho</bold>ti maggo. So duvidho mahājanena padasā paṭipajjitabbo pakatimaggo ca paṇḍitehinibbānatthikehi paṭipajjitabbo paṭipadāsaṅkhāto ariyamaggo cāti. Tattha pakatimaggo uppannakiccākiccehi janehi pathiyati gacchiyatīti patho, paṭipadā pana amatamahāpuraṃ gantukāmehi kulaputtehi saddhāpātheyyaṃ gahetvā pathiyati paṭipajjiyatīti patho. Atha vā pātheti kārakaṃ puggalaṃ gameti nibbānaṃ sampāpetīti vā patho <pageBreak edition="Myanmar" number="0.0074" />, paṭipadāyeva. Maggābhidhānaṃ <bold>curādi</bold>gaṇe <bold>magga</bold>dhātukathanaṭṭhāne kathessāma.</paragraph>
    <paragraph line="651"><bold>Katha nippāke</bold>. Kathati.</paragraph>
    <paragraph line="652"><bold>Matha vilothane</bold>. Mathati.</paragraph>
    <paragraph line="653"><bold>Potha pariyāyanabhāve.</bold> Pothati. Pothako. Pothetīti ayaṃ <bold>curādi</bold>gaṇepi vattati. Tena ‘‘samantā anupariyeyyuṃ, nippothentā catuddisā’’ti payogo dissati.</paragraph>
    <paragraph line="654"><bold>Gottha vaṃse</bold>. Gotthati. Gotthulo, gotthu.</paragraph>
    <paragraph line="655"><bold>Puthu vitthāre</bold>. Pothati. Puthavī.</paragraph>
    <centered line="656"><bold>Tha</bold>kārantadhāturūpāni.</centered>
    <subhead line="657">Dakārantadhātu</subhead>
    <paragraph line="658"><bold>Dā dāne. Ā</bold>pubbo gahaṇe. Saddho dānaṃ dadāti deti, sīlaṃ ādadāti ādeti. Imāni suddhakattupadāni taddīpakattā. Saddho assaddhaṃ dānaṃ dāpeti, sīlaṃ ādapeti, samādapeti. Ye dhammamevādapayanti santo. Imāni kāritapadāni hetukattupadānīti ca vuccanti taddīpakattā. Saddhena dānaṃ dīyati, sīlaṃ ādīyati, samādīyati, imāni kammapadāni taddīpakattā. Ayañca <bold>dā dāne</bold>ti dhātu sāsanānurūpasutivasena <bold>divādi</bold>gaṇaṃ patvā <bold>supana</bold>kriyaṃ vadanto ‘‘dāyati niddāyati niddā’’ti sanāmapadāni suddhakattupadāni janayati. <bold>Dānamavakhaṇḍanañca</bold> vadanto ‘‘diyati dānaṃ dātta’’nti sanāmapadāni suddhakattupadāni janayati. <bold>Suddhiṃ</bold>vadanto ‘‘dāyati vedāyati vodāna’’nti sanāmapadāni suddhakattupadāni janayati, imasmiṃ pana <bold>bhūvādi</bold>gaṇe <bold>dānaṃ</bold> vadanto <bold>ā</bold>pubbavasena <bold>gahaṇañca</bold><pageBreak edition="Myanmar" number="0.0075" /> vadanto ‘‘dadāti deti ādadāti ādeti dānaṃ ādāna’’nti sanāmapadāni suddhakattupadāni janayati. Tathā kucchitagamanaṃ vadanto ‘‘dāti suddāti suddo suddī’’ti sanāmapadāni suddhakattupadāni janayatīti ayaṃ viseso daṭṭhabbo. Yathā cettha, evamaññatrāpi yathāsambhavaṃ viseso upaparikkhitabbo nayaññūhi.</paragraph>
    <paragraph line="659">Idānissa nāmapadāni <bold>tu</bold>mantādīni brūma. ‘‘Dānaṃ, deyyaṃ, dātabbaṃ, brahmadeyyaṃ, dinnaṃ, dāyako, dāyikā, dakkhiṇā’’ iccādīni, ‘‘dātuṃ, padātuṃ, dātave, padātave, datvā, datvāna, dadātuna, daditvā, daditvāna, dadiya, dajjā, dadiyāna, ādātuṃ, ādāya, ādiya’’ iccādīni ca yojetabbāni.</paragraph>
    <paragraph line="660">Tattha <bold>dāna</bold>nti dātabbaṃ, dadanti etenāti atthe na deyyadhammo dānacetanā ca vuccati. Kasmā pana tattha <bold>dinna</bold>saddoyeva kathiyati, na <bold>datta</bold>saddoti? Akathane kāraṇamatthi. ‘‘Dānaṃ dinna’’ntiādīsu hi <bold>dinna</bold>saddaṭṭhāne <bold>datta</bold>saddo na dissati, tasmā na kathiyati.</paragraph>
    <gatha1 line="661">Guṇabhūto <bold>datta</bold>saddo, na diṭṭho jinabhāsite;</gatha1>
    <gathalast line="662">‘‘Manasā dānaṃ mayā dinnaṃ’’, iti <bold>dinna</bold>padaṃ viya.</gathalast>
    <gatha1 line="663">‘‘Devadatto yaññadatto, datto’’ iti ca ādiko;</gatha1>
    <gathalast line="664">Paṇṇattivacane diṭṭho, samāsabyāsato pana.</gathalast>
    <paragraph line="665">Tasmā ‘‘devadatto’’tiādīsu ‘‘devena dinno’’ti samāsaṃ katvā paṇṇattivacanattā <bold>dinna</bold>saddassa <bold>dattā</bold>deso kātabbo sāsanānurūpena. Upari hi ‘‘dinnassa datto kvaci paṇṇattiya’’nti lakkhaṇaṃ passissatha. Ayameva hi sāsane nīti avilaṅghanīyā. Idaṃ panettha vavatthānaṃ –</paragraph>
    <gatha1 line="666">Sakkaṭe <bold>datta</bold>saddova, <bold>dinna</bold>saddo na dissati;</gatha1>
    <gathalast line="667">Byāsamhi <bold>dinna</bold>saddova, <bold>datta</bold>saddo na pāḷiyaṃ.</gathalast>
    <gatha1 line="668">‘‘Manasā <pageBreak edition="Myanmar" number="0.0076" /> dānaṃ mayā dinnaṃ, dānaṃ dinno’’tiādisu;</gatha1>
    <gathalast line="669">‘‘Dhammadinnā mahāmāyā’’, iccādīsu ca pāḷisu.</gathalast>
    <gatha1 line="670">Iti byāsasamāsānaṃ, vasā dvedhā pavattati;</gatha1>
    <gathalast line="671"><bold>Dinna</bold>saddoti dīpeyya, na so sakkaṭabhāsite.</gathalast>
    <gatha1 line="672">Guṇabhūto <bold>datta</bold>saddo, asamāsamhi kevalo;</gatha1>
    <gathalast line="673">Na dissati munimate, <bold>dinna</bold>saddova kevalo.</gathalast>
    <gatha1 line="674">Teneva <bold>dinna</bold>saddassa, <bold>dattā</bold>deso kato mayā;</gatha1>
    <gathalast line="675">‘‘Dattaṃ sirappadāna’’nti, kavayo pana abravuṃ.</gathalast>
    <gatha1 line="676">Ediso pāḷiyaṃ natthi, nayo tasmā na so varo;</gatha1>
    <gathalast line="677">‘‘Datto’’ti bhūridattassa, saññā paṇṇattiyaṃ gatā.</gathalast>
    <gatha1 line="678">‘‘Brahmadatto buddhadatto, datto’’ iti hi sāsane;</gatha1>
    <gathalast line="679">Paṇṇattiyaṃ <bold>datta</bold>saddo, asamāsasamāsiko.</gathalast>
    <gatha1 line="680">‘‘Paradattabhojana’’nti, evamādīsu pāḷisu;</gatha1>
    <gathalast line="681">Samāse guṇabhūtoyaṃ, <bold>datta</bold>saddo patiṭṭhito.</gathalast>
    <gatha1 line="682">‘‘Manasā dānaṃ mayā dinnaṃ, dānaṃ dinno’’tiādisu;</gatha1>
    <gathalast line="683">Guṇabhūto <bold>dinna</bold>saddo, asamāsamhi dissati.</gathalast>
    <gatha1 line="684">‘‘Dinnādāyī dhammadinnā’’, iccevamādīsu pana;</gatha1>
    <gathalast line="685">Samāse guṇapaṇṇatti-bhāvenesa padissati.</gathalast>
    <unindented line="686">Koci <pageBreak edition="Myanmar" number="0.0077" /> pana saddasatthavidū garu evaṃ saddaracanamakāsi –</unindented>
    <gatha1 line="687">‘‘Yassaṅkurehi jimutambujaloditehi,</gatha1>
    <gathalast line="688">Vāteritehi patitehi suṇehi tehi.</gathalast>
    <gatha1 line="689">Jenantacīvaramasobhatha brahmadattaṃ,</gatha1>
    <gathalast line="690">Vandāmi taṃ caladalaṃ varabodhirukkha’’nti.</gathalast>
    <unindented line="691">Ettha ca <bold>brahmadatta</bold>nti idaṃ sakkaṭabhāsāto nayaṃ gahetvā vuttaṃ, na pāḷito. Pāḷinayañhipatvā ‘‘brahmadattiya’’nti vā ‘‘brahmadinna’’nti vā ‘‘devadattiya’’nti vā ‘‘devadinna’’nti vā rūpena bhavitabbaṃ. Tathā hi ‘‘bodhisatto ca maddī ca sammodamānā sakkadattiye assame vasiṃsū’’ti pāḷinayānurūpo aṭṭhakathāpāṭho dissati. Tasmā etthevaṃ vadāma –</unindented>
    <gatha1 line="692"><bold>‘‘Datta</bold>saddassa ṭhānamhi, ‘‘dattiya’’nti ravo gato;</gatha1>
    <gathalast line="693">Devadattiyapatto ca, assamo sakkadattiyo’’ti.</gathalast>
    <paragraph line="694">Ayaṃ nīti sādhukaṃ manasi kātabbā. Atra pana paripuṇṇāparipuṇṇavasena yathārahaṃ padakkamo bhavati.</paragraph>
    <paragraph line="695">Dadāti, dadanti. Dadāsi, dadātha. Dadāmi, dadāma. Dadātu, dadantu. Dadāhi, dadātha. Dadāmi, dadāma, dadāmase. Dadeyya, dade, dajjā. Dajjā sappuriso dānaṃ. Dadeyyuṃ, dajjuṃ. Pitā mātā ca te dajjuṃ. Dadeyyāsi, dajjāsi, dajjesi iccapi. Dajjāsi abhayaṃ mama. Mātaraṃ kena dosena, dajjāsi dakarakkhino. Sīlavantesu dajjesi, dānaṃ maddi yathārahaṃ. Dadeyyātha, dajjātha. Dadeyyāmi, dajjāmi, dadeyyāma, dajjāma. Dadetha, daderaṃ. Dadetho, dadeyyāvho, dajjāvho. Dadeyyaṃ, dajjaṃ. Neva dajjaṃ mahosadhaṃ. Dadeyyāmhe, dajjāmhe. Ayamasmākaṃ khanti. Garūnaṃ pana khanti aññathā bhavati. Tathā hi –</paragraph>
    <gatha1 line="696">Garū ‘‘dajjati dajjanti’’, itiādinayena tu;</gatha1>
    <gathalast line="697">Aṭṭhannampi vibhattīnaṃ, vasenāhu padakkamaṃ.</gathalast>
    <gatha1 line="698">Pāḷiṃ upaparikkhitvā, tañce yujjati gaṇhatha;</gatha1>
    <gathalast line="699">Na hi sabbappakārena, pāḷiyo paṭibhanti no.</gathalast>
    <paragraph line="700">Tattha <pageBreak edition="Myanmar" number="0.0078" /> asmākaṃ khantiyā ‘‘dajjā dajja’’ntiādīni <bold>yya</bold>kārasahiteyeva sattamiyā padarūpe sijjhanti. ‘‘Dajjā sappuriso dāna’’nti ettha hi ‘‘dajjā idaṃ ‘‘dadeyyā’’ti padarūpaṃ patiṭṭhapetvā <bold>yya</bold>kāre pare saralopaṃ katvā tato tiṇṇaṃ byañjanānaṃ saṃyogañca tīsusaññogabyañjanesu dvinnaṃ sarūpānamekassa lopañca dyakārasaññogassa ca <bold>ja</bold>kāradvayaṃ katvā tato dīghavasenuccāritabbattā animittaṃ dīghabhāvaṃ katvā nipphajjati. Evaṃ sāsanassānurūpo vaṇṇasandhi bhavati. Duvidho hi sandhi padasandhi vaṇṇasandhīti. Tesu yattha padacchedo labbhati, so padasandhi. Yathā? Tatrāyaṃ. Yattha pana na labbhati, so vaṇṇasandhi. Yathā? Atrajo. Yathā ca sugato, yathā ca paddhāni. Evaṃ duvidhesu sandhīsu ‘‘dajjā’’ti ayaṃ vaṇṇasandhi eva.</paragraph>
    <paragraph line="701">Aparopi rūpanayo bhavati <bold>tvā</bold>paccayantavasena –</paragraph>
    <gatha1 line="702">‘‘Ayaṃ so indako yakkho, dajjā dānaṃ parittakaṃ;</gatha1>
    <gathalast line="703">Atirocati amhehi, cando tāragaṇe yathā’’ti</gathalast>
    <unindented line="704">Dassanato. Ettha hi <bold>dajjā</bold>ti datvāti attho. Idaṃ pana <bold>datvā</bold>saddena samānatthaṃ ‘‘dadiyya’’ iti padarūpaṃ patiṭṭhapetvā <bold>yya</bold>kāre pare saralopaṃ katvā saññogesu sarūpalopañca tato dyakārasaññogassa <bold>jja</bold>kāradvayaṃ dīghattañca katvā nipphajjati.</unindented>
    <paragraph line="705">Athāparopi rūpanayo bhavati kammani <bold>ya</bold>paccayavasena. Tathā hi ‘‘petānaṃ dakkhiṇaṃ dajjā’’ti ca ‘‘dakkhiṇā dajjā’’ti ca dve pāṭhā dissanti. Tattha pacchimassa <bold>dajjā</bold>ti dātabbāti attho kammani <bold>ya</bold>paccayavasena. Idha pana <bold>dā</bold>dhātuto <bold>ya</bold>paccayaṃ katvā dhātussa dvittañca pubbassa rassattañca tato <bold>ya</bold>kāre pare <pageBreak edition="Myanmar" number="0.0079" /> saralopaṃ saññogabhāvañca <bold>jja</bold>kāradvayañca itthiliṅgattā <bold>ā</bold>paccayādiñca katvā ‘‘dajjā’’ti nipphajjati. Evaṃ ‘‘dajjā dadeyyā’’ti ca ‘‘dajjā dadiyya datvā’’ti ca ‘‘dajjā dātabbā’’ti ca etāni paccekaṃ pariyāyavacanāni bhavanti. ‘‘Dajjuṃ. Dajjāsi, dajjātha. Dajjāmi, dajjāma. Dajjāvho, dajja’’nti etānipi ‘‘dadeyyuṃ dadeyyāsī’’tiādinā padarūpāni patiṭṭhapetvā <bold>yya</bold>kāre pare saralopaṃ saññogesu sarūpalopaṃ <bold>dya</bold>kārasamaññogassa <bold>jja</bold>kāradvayañca katvā nipphajjanti. Etesu <bold>dajjāsī</bold>ti yaṃ rūpaṃ tassāvayavassa <bold>ā</bold>kārassa <bold>e</bold>kāraṃ katvā aparampi ‘‘dajjesī’’ti rūpaṃ bhavatīti daṭṭhabbaṃ. Esa nayo aññatrāpi yathāsambhavaṃ yojetabbo.</paragraph>
    <paragraph line="706">Acinteyyānubhāvassa hi sammāsambuddhassa pāḷinayo acinteyyoyeva hoti, gambhīro dukkhogāḷho, na yena kenaci lakkhaṇena sādhetabbo, yathātanti viraciteheva lakkhaṇehi sādhetabbo. Tathā hi ‘‘khattiyā titthiyā cetiyānī’’tiādīsu <bold>ya</bold>kāre pare saralopo bhavati, tena ‘‘athetthekasataṃ khatyā. Evampi titthyā puthuso vadanti. Ārāmarukkhacetyānī’’ti payogā dissanti. Tathā ‘‘sākacchati taccha’’nti etthāpi ‘‘saha kathayatī’’tivā ‘‘saṃkathayatī’’ti vā ‘‘tathya’’nti ca padarūpaṃ patiṭṭhapetvā <bold>saha</bold>saddassa <bold>ha</bold>kāralopaṃ, <bold>saṃ</bold>sadde ca niggahītalopaṃ katvā <bold>sa</bold>kāragatassa sarassa dīghaṃ katvā <bold>ya</bold>kāre pare saralopaṃ katvā tato <bold>thya</bold>kārasaññogassa <bold>ccha</bold>yugaṃ katvā visabhāgasaññoge eko ekassa sabhāgattamāpajjati. Tena ‘‘sākacchati taccha’’nti rūpāni sijjhanti. Tathā hi ‘‘aññamaññaṃ sākacchiṃsu. Kālena dhammasākacchā. Bhūtaṃ tacchaṃ. Yathātathiyaṃ viditvāpi dhammaṃ, sammā so loke paribbajeyyā’’ti <pageBreak edition="Myanmar" number="0.0080" /> savikapāni payogāni dissanti. ‘‘Najjā’’tiādīsupi ‘‘nadiyā’’tiādīni padarūpāni patiṭṭhapetvā vaṇṇasandhivasena <bold>ya</bold>kāre pare lopavidhi labbhatiyeva. Vividho hi sāsanānukūlo rūpanipphādanupāyo, upari ca etesaṃ sādhanatthaṃ ‘‘saralopo yamanarādīsū’’tiādīni lakkhaṇāni bhavissanti. Tattha –</paragraph>
    <gatha1 line="707">‘‘Dajjā dajju’’ntiādīni, sattamīnaṃ vasena me;</gatha1>
    <gathalast line="708">Vuttāni yogirājassa, sāsanatthaṃ mahesino.</gathalast>
    <paragraph line="709">Atridaṃ vattabbaṃ, kiñcāpi aṭṭhakathācariyehi ‘‘mātaraṃ tena dosena, dajjāhaṃ dakarakkhino’’ti ettha <bold>dajja</bold>nti padassa ‘‘dammī’’ti vattamānāvasena vivaraṇaṃ kataṃ, tathāpi sattamīpayogoyeva. Ācariyā hi ‘‘sattamīpayogo aya’’nti jānantāpi ‘‘kadāci aññe parikappatthampi gaṇheyyu’’nti āsaṅkāya evaṃ vivaraṇamakaṃsu. Tathā kiñcāpi tehi ‘‘anāparādhakammantaṃ, na dajjaṃ dakarakkhino’’ti ettha <bold>na dajja</bold>nti padassa ‘‘nāhaṃ dakarakkhassa dassāmī’’ti bhavissantīvasena vivaraṇaṃ kataṃ, tathāpi sattamīpayogoyeva, anāgataṃ pana paṭicca vattabbatthattā evaṃ vivaraṇaṃ kataṃ. ‘‘Neva dajjaṃ mahosadha’’nti ettha pana ‘‘na tveva dadeyya’’nti sattamīpayogavaseneva vivaraṇaṃ katanti. Evaṃ dajjaṃpadassa vinicchayo veditabbo.</paragraph>
    <paragraph line="710">Idāni parokkhādivasena padakkamo kathiyati. ‘‘Dada, dadū. Dadū’’ti ca idaṃ ‘‘nārado iti nāmena, kassapo iti maṃ vidū’’tiādīsu <bold>vidū</bold>saddena samaṃ. Dade, dadittha, dadaṃ, dadimha. Dadittha, dadire. Dadittho, dadivho.</paragraph>
    <paragraph line="711">Ettha ca <bold>dadittho</bold>ti idaṃ ‘‘sañjagghittho mayā saha. Mā kisittho mayā vinā. Mā naṃ kalale akkamittho’’tiādīsu ‘‘sañjagghittho’’tiādīhi <pageBreak edition="Myanmar" number="0.0081" /> samaṃ. Iminā nayena sabbattha labbhamānavasena sadisatā upaparikkhitabbā. Dadaṃ, dadimhe. Parokkhāsahibharūpāni.</paragraph>
    <paragraph line="712">Adadā, adadū. Adade, adadattha. Adadaṃ, adadamha. Adadattha, adadatthuṃ. Adadase, adadavhaṃ. Adadiṃ adadamhase. Iti anakārapubbampi rūpaṃ gahetabbaṃ ‘‘yesaṃ no na dadamhase’’ti dassanato. Hiyyattanīsahitarūpāni.</paragraph>
    <paragraph line="713">Adadi, adaduṃ, adadiṃsu. Adado, adadittha. Adadiṃ, adadimhā. Adadā, adadū. Adadase, adadivhaṃ. Adadaṃ, adadimhe. Ajjatanīsahitarūpāni.</paragraph>
    <paragraph line="714">‘‘Dadissati, dadissanti’’ iccādi sabbaṃ neyyaṃ. Bhavissantīsahitarūpāni.</paragraph>
    <paragraph line="715">‘‘Adadisā, dadissā, adadissaṃsu, dadissaṃsu’’ iccādi ca sabbaṃ neyyaṃ. Kālātipattisahitarūpāni.</paragraph>
    <paragraph line="716">Aparānipi vattamānādisahitarūpāni bhavanti. Deti, denti. Desi, detha. Demi, dammi, dema, damma. Detu, dentu. Dehi, detha. Demi, dammi, dema, damma. Attanopadāni appasiddhāni. Sattamīnayo ca parokkhānayo ca appasiddho. Hiyuttanīnayo pana ajjatanīnayo ca koci koci pasiddho pāḷiyaṃ āgatattā, sakkā ca ‘‘adā, adū, ado, ada’’ntiādinā yojetuṃ. Tathā hi nayo dissati. Adā dānaṃ purindado. Varañceme ado sakka. Brāhmaṇānaṃ adaṃ gajaṃ. Adāsime. Adaṃsu te mamokāsaṃ. Adāsiṃ brāhmaṇe tadāti. ‘‘Dassati, dassanti’’ iccādi sabbaṃ neyyaṃ. ‘‘Adassā, dassā, adassaṃsu, dassaṃsu, dassiṃsu’’ iccādi ca sabbaṃ neyyaṃ.</paragraph>
    <paragraph line="717">Tathā <pageBreak edition="Myanmar" number="0.0082" /> ādadāti, ādadanti. Ādadāsi, ādadātha. Ādadāmi, ādadāma. <bold>Kaccāyanamate</bold> ‘‘ādatte’’ti attanopadaṃ vuttaṃ. Evaṃ ‘‘ādadātu, ādadeyya’’ iccādi sabbaṃ neyyaṃ. Ādetu ādeyya iccādi yathārahaṃ yojetabbaṃ. Evameva ca ‘‘dāpeti, ādāpetī’’tiādīnipi yathārahaṃ yojetabbāni.</paragraph>
    <paragraph line="718"><bold>Dākucchite gamane</bold>. Dāti. Suddāti. Suddo, suddī. Tattha <bold>suddo</bold>ti suddātīti suddo, parapothanādiluddācārakammunā dārukammādikhuddācārakammunā ca lahuṃ lahuṃ kucchitaṃ gacchatīti attho. Tathā hi <bold>su</bold> iti sīghatthe nipāto, <bold>dā</bold> iti garahattho dhātu kucchitagativācakattā. Suddassa bhariyā <bold>suddī</bold>.</paragraph>
    <paragraph line="719"><bold>Du gatiyaṃ</bold>. Davati. Dumo. Ettha ca davati gacchati mūlakkhandhasākhāviṭapapattapallavapupphaphalehi vuddhiṃ virūḷhiṃ vepullaṃ pāpuṇātīti <bold>dumo</bold>.</paragraph>
    <paragraph line="720"><bold>Desodhane. Sodhanaṃ</bold> pariyodāpanaṃ. Dāyati. Dāyanaṃ. Yathā gāyati, gāyanaṃ. Dāyituṃ, dāyitvā, dhātāvayava<bold>sse</bold>kārassa <bold>āyā</bold>deso. ‘‘Dātuṃ, datvā’’ iccapi rūpāni.</paragraph>
    <paragraph line="721">Tatra <bold>dātu</bold>nti sodhetuṃ. <bold>Datvā</bold>ti sodhetvāti attho gahetabbo. Tathā hi ‘‘bālo abyatto nappaṭibalo anuyuñjiyamāno anuyogaṃ dātu’’nti ettha <bold>dātu</bold>nti padassa sodhetunti attho. Keci ‘‘dānattha’’nti atthaṃ vadanti, taṃ na yuttaṃ. Na hi yo parehi anuyuñjiyati, so anuyogaṃ deti nāmāti. Tasmā ‘‘ācariyassa anuyogaṃ datvā bārāṇasiṃ paccāgacchī’’tiādīsupi <bold>anuyogaṃ datvā</bold>ti anuyogaṃ sodhetvāti atthoyeva gahetabbo. Tathā <pageBreak edition="Myanmar" number="0.0083" /> hi pubbācariyehi ‘‘anuyogadāpanattha’’nti etasmiṃ padese esoyevattho vibhāvito. Kathaṃ? <bold>Anuyogadāpanattha</bold>nti anuyogaṃ sodhāpetuṃ. Vimaddakkhamañhi sīhanādaṃ nadanto atthato anuyogaṃ sodheti nāma, anuyuñjanto ca naṃ sodhāpeti nāmāti. Idampi ca tehi vuttaṃ. <bold>Dātu</bold>nti sodhetuṃ. Keci ‘‘dānattha’’nti atthaṃ vadanti, taṃ na yuttaṃ. Na hi yo sīhanādaṃ nadati, so eva tattha anuyogaṃ detīti. Samantapaṭṭhānamahāpakaraṇa saṃvaṇṇanāyampi pubbācariyehi <bold>‘‘dānaṃ datvā</bold>ti taṃ cetanaṃ pariyodāpetvā’’ti sodhanattho vutto. Dullabhā ayaṃ nīti sādhukaṃ citte ṭhapetabbā.</paragraph>
    <paragraph line="722"><bold>De pālane</bold>. Dīyati. Dānaṃ, uddānaṃ dāyituṃ, dāyitvā. Tattha <bold>dāna</bold>nti duggatito dāyati rakkhatīti dānaṃ, dānacetanā. <bold>Uddāna</bold>nti vuttassa atthassa vakkhamānassa vā vippakiṇṇabhāvena nassituṃ adatvā uddhaṃ dānaṃ rakkhaṇaṃ uddānaṃ, saṅgahavacananti attho. Atha vā <bold>uddāna</bold>nti pacchuddānādikaṃ uddānaṃ.</paragraph>
    <paragraph line="723"><bold>Khāda bhakkhane</bold>. Khādati. Khādikā, khādanaṃ, aññamaññakhādikā. Pubbaphalakhādikā, khajjaṃ, khādanīyaṃ, khandhā.</paragraph>
    <paragraph line="724">Tattha <bold>khajja</bold>nti pūvo. <bold>Khādanīya</bold>nti pūvaphalāphalādi. ‘‘Khādanīyaṃ vā bhojanīyaṃ vā’’ti visuṃ bhojanīyassa vacanato khādanaṃ nāma khajjassa vā khādanīyassa vā bhakkhanaṃ. Apica hiṃsāpi ‘‘khādana’’nti vuccati. Jātijarābyādhidukkhādīhi khajjantīti <bold>khandhā,</bold> rūpavedanāsaññāsaṅkhāraviññāṇāni. ‘‘Cīvarāni nassantipi ḍayhantipi undūrehipi khajjantī’’ti ettha viya <bold>khajja</bold>nti saddo kammattho.</paragraph>
    <paragraph line="725"><bold>Bada</bold><pageBreak edition="Myanmar" number="0.0084" /><bold>theriye</bold>. Thirabhāvo <bold>theriyaṃ,</bold> yathā dakkhiyaṃ. Badati. Badarī, badaraṃ. Atridaṃ vuccati –</paragraph>
    <gatha1 line="726">Kakkandhu badarī kolī, kolaṃ kulavamiccapi;</gatha1>
    <gathalast line="727">Tenilaṃ badarañcāti, nāmaṃ rukkhassa koliyāti.</gathalast>
    <paragraph line="728"><bold>Khada dhitihiṃsāsu ca</bold>. Theriyāpekkhāya <bold>ca</bold>kāro. Khadati. Khadiro.</paragraph>
    <paragraph line="729"><bold>Gada viyattiyaṃ vācāyaṃ</bold>. Gadati. Āgadanaṃ, tatho āgado etassāti tathāgato. Suṭṭhu gadatīti sugado.</paragraph>
    <paragraph line="730"><bold>Rada vilekhane</bold>. Radati. Radano, rado, dāṭhārado. Atra <bold>radano</bold>ti danto.</paragraph>
    <paragraph line="731"><bold>Nada abyattasadde</bold>. Sīho nadati, paṇadati. Nādo, nadī. Pabbatesu vanādīsu nadatīti <bold>nadī. Nada i</bold> iti dhātudvayavasena pana ‘‘nadantī gacchatīti <bold>nadī’’</bold>tipi nibbacanaṃ vadanti.</paragraph>
    <paragraph line="732">Kecettha vadeyyuṃ yā panesā ‘‘nada abyattasadde’ti dhātu tumhehi vuttā, sā kiṃniccamabyattasaddeyeva vattati, udāhu katthaci viyattiyampi vācāyaṃ vattatī’’ti? Niccamabyattasaddeyeva vattatīti. Yajjevaṃ ‘‘sīho nadatī’’tiādīsu tiracchānagatādisaddabhāvena avibhāvitatthatāya <bold>nada</bold>saddo abyattasaddo hotu, ‘‘sīho viya ayaṃ puriso nadatī’’tiādīsu pana manussabhāsāpi abyattasaddo siyāti? Tanna viyattāpi samānā manussabhāsā sīho viyāti evaṃ samupekkhāvasena <bold>sīha</bold>padatthassāpekkhanato <bold>nada</bold>saddena niddisiyati <pageBreak edition="Myanmar" number="0.0085" />, na purisāpekkhanavasena. Yathā hi valāhakūpamāvasena kathitaṃ, ‘‘kathañca puggalo gajjitā ca vassitā ca hotī’’ti pāḷiyaṃ gajjanaṃ vassanañca puggale alabbhamānampi valāhakassa gajjanavassanasadisatāya bhāsanakaraṇakriyāyūpalabbhanato vattabbameva hoti, evameva nibbhayabhāvena sīhanādasadisiyā vācāya niccharaṇato sīho viya nadatīti avibhāvitatthavantena <bold>nada</bold>saddena manussabhāsāpi niddisitabbā hoti.</paragraph>
    <paragraph line="733">Ettha ca ambaphalūpamādayopi āharitvā dassetabbā. Na hi pakkāmakatādīni puggalesu vijjanti, atha kho ambaphalādīsu eva vijjanti, evaṃ santepi bhagavatā aññenākārena sadisattaṃ vibhāvetuṃ ambaphalūpamādayo vuttā, evameva <bold>nada</bold>saddo abyattasaddabhāvena tiracchānagatasaddādīsu eva vattabbopi atthantaravibhāvanatthaṃ ‘‘sīho viya nadatī’’tiādīsu manussabhāsāyampi rūḷhiyā vutto, na sabhāvato. Tathā hi sabhāvato <bold>nada</bold>saddenapi <bold>vassita</bold>saddādīhipi manussabhāsā niddisitabbā na hotīti. Yadi evaṃ –</paragraph>
    <gatha1 line="734">‘‘Suvijānaṃ siṅgālānaṃ, sakuṇānañca vassitaṃ;</gatha1>
    <gathalast line="735">Manussavassitaṃ rāja, dubbijānataraṃ tato’’ti</gathalast>
    <paragraph line="736">Ettha kasmā <bold>vassita</bold>saddena manussabhāsā niddisiyatīti? Saccaṃ manussabhāsāpi <bold>vassita</bold>saddena niddiṭṭhā dissati, evaṃ santepi sā ‘‘suvijānaṃ siṅgālānaṃ, sakuṇānañca vassita’’nti <bold>vassita</bold>saddavasena payogassa vacanato tadanurūpaṃ niddisituṃ arahatīti mantvā <bold>vassita</bold>saddasadisī niddiṭṭhā. Na hi ‘‘manusso vassatī’’tiādinā visuṃ payogā dissanti, ‘‘sakuṇo vassati, kūjatī’’tiādinā pana payogā dissanti, tasmā ‘‘saṅgāmaṃ otaritvāna, sīhanādaṃ nadi kuso’’tiādīsu viya yathārahaṃ <pageBreak edition="Myanmar" number="0.0086" /> attho gahetabbo. Evaṃ <bold>nada</bold>dhātu sabhāvato abyattasaddeyeva hoti, na viyattiyaṃ vācāyanti daṭṭhabbaṃ.</paragraph>
    <paragraph line="737"><bold>Adda gatiyaṃ yācane ca</bold>. Addati.</paragraph>
    <paragraph line="738"><bold>Nadda gadda sadde</bold>. Naddati. Gaddati.</paragraph>
    <paragraph line="739"><bold>Tadda hiṃsāyaṃ</bold>. Taddati.</paragraph>
    <paragraph line="740"><bold>Kadda kucchite sadde</bold>. Kaddati. Kaddamo.</paragraph>
    <paragraph line="741"><bold>Khadda daṃsane. Daṃsana</bold>miha dantasukatakattikā kriyā abhidhīyate. Sabhāvattā dhātuyā sādhanappayogasamavāyī. Khaddati.</paragraph>
    <paragraph line="742"><bold>Adi bandhane</bold>. Andati. Andu. <bold>Andu</bold>saddopanettha itthiliṅgo gahetabbo pāḷiyaṃ itthiliṅgappayogadassanato ‘‘seyyathāpi vāseṭṭha ayaṃ aciravatī nadī pūrā udakassa samatittikā kākapeyyā, atha puriso āgaccheyya pāratthiko pāragavesī pāragāmī pāraṃ taritukāmo, so orimatīre daḷhāya anduyā pacchābāhaṃ gāḷhabandhanabandho’’ti. Tatra <bold>andū</bold>ti yaṃ kiñci bandhanaṃ vā. ‘‘Yathā andughare puriso’’ti hi vuttaṃ. Bandhanaviseso vā, ‘‘andubandhanādīni chinditvā palāyiṃsū’’ti hi vuttaṃ. Apica andanaṭṭhena bandhanaṭṭhena andu viyātipi <bold>andu,</bold> pañca kāmaguṇā. Vuttañhetaṃ bhagavatā ‘‘ime kho vāseṭṭha pañca kāmaguṇā ariyassa vinaye andūtipi bandhanantipi vuccantī’’ti. Niggahītāgamavasenāyaṃ dhātu vuttā. Katthaci pana vigataniggahītāgamopi hoti, taṃ yathā? ‘‘Avijjā bhikkhave pubbaṅgamā akusalānaṃ dhammānaṃ samāpattiyā anvadeva ahirika’’nti pāḷi. Ettha anuandati anubandhatīti anvadi. Anvadi eva <bold>anvadevā</bold>ti kitaviggaho sandhiviggaho ca <pageBreak edition="Myanmar" number="0.0087" /> veditabbo. Tathā hi <bold>aṭṭhakathāyaṃ ‘‘anvadevā</bold>ti anubandhamānamevā’’ti vuttaṃ, taṃ avijjamahirikaṃ anubandhamānameva hotīti attho.</paragraph>
    <paragraph line="743"><bold>Idi paramissariye</bold> indati. Indanaṃ, indo.</paragraph>
    <paragraph line="744">Ettha <bold>indo</bold>ti adhipatibhūto yo koci. So hi indati paresu issariyaṃ pāpuṇātīti <bold>indo</bold>ti vuccati. Apica <bold>indo</bold>ti sakko. Sakkassa hi anekāni nāmāni –</paragraph>
    <gatha1 line="745">Sakko purindado indo, vatrabhū pākasāsano;</gatha1>
    <gathalast line="746">Sahassanetto maghavā, devarājā sujampati.</gathalast>
    <gatha1 line="747">Sahassakkho dasasata-locano vajirāvudho;</gatha1>
    <gathalast line="748">Hūtapati mahindo ca, kosiyo devakuñjaro.</gathalast>
    <gatha1 line="749">Surādhipo suranātho, vāsavo tidivādhibhū;</gatha1>
    <gatha2 line="750">Jambāri ceva vajira-hattho asurasāsano;</gatha2>
    <gathalast line="751">Gandharājā devindo, surindo asurābhibhūti.</gathalast>
    <paragraph line="752">Evaṃ anekāni nāmāni. Ekopi hi attho anekasaddappavattinimittatāya anekanāmo. Tenāha bhagavā –</paragraph>
    <indent line="753">Sakko mahāli devānamindo pubbe manussabhūto samāno magho nāma māṇavo ahosi, tasmā ‘‘maghavā’’ti vuccati. Sakko mahāli devānamindo pubbe manussabhūto samāno pure dānaṃ adāsi, tasmā ‘‘purindado’’ti vuccati. Sakko mahāli devānamindo pubbe manussabhūto samāno sakkaccaṃ dānaṃ adāsi, tasmā ‘‘sakko’’ti vuccati. Sakko mahāli devānamindo pubbe manussabhūto samāno āvāsaṃ adāsi, tasmā ‘‘vāsavo’’ti vuccati. Sakko mahāli devānamindo sahassaṃ atthānaṃ muhuttena <pageBreak edition="Myanmar" number="0.0088" /> cinteti, tasmā ‘‘sahassakkho’’ti vuccati. Sakkassa mahāli devānamindassa sujā nāma asurakaññā pajāpati, tasmā ‘‘sujampatī’’ti vuccati. Sakko mahāli devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā ‘‘devānamindo’’ti vuccatīti.</indent>
    <paragraph line="754">Evamekassāpi atthassa anekāni saddappavattinimittāni dissanti.</paragraph>
    <paragraph line="755">Tathā hi yena pavattinimittena tāvatiṃsādhipatimhi <bold>inda</bold>saddo pavatto, na tena tattha <bold>sakkādi</bold>saddā pavattā, atha kho aññena. Tathā yena sammādiṭṭhiyaṃ <bold>paññā</bold>saddo pavatto, na tena tattha <bold>vijjādi</bold>saddā. Yena sampayuttadhammānaṃ pubbaṅgamabhāvena uppannadhammasmiṃ <bold>citta</bold>saddo pavatto, na tena tattha <bold>viññāṇādi</bold>saddā. Na hi vinā kenaci pavattinimittena saddo pavattatīti. Ekopi attho sammutyattho ca paramattho ca anekasaddappavttinimittatāya anekanāmoti daṭṭhabbaṃ.</paragraph>
    <paragraph line="756">Ettha siyā ‘‘nāmānīti vadatha, kiṃ nāmaṃ nāmā’’ti. Vuccate – īdise ṭhāne atthesu saddappavattinimittaṃ ‘‘nāma’’nti gahitaṃ, yaṃ ‘‘liṅga’’ntipi vuccati. Tathā hi ‘‘nāma’’nti ca ‘‘liṅga’’nti ca saddopi vuccati, ‘‘aññaṃ sobhanaṃ nāmaṃ pariyesissāmi. Liṅgañca nippajjate’’tiādīsu viya. Asabhāvadhammabhūtaṃ nāmapaññattisaṅkhātaṃ atthesu saddappavattinimittampi vuccati ‘‘nāmagottaṃ na jīrati. Sataliṅgo’’tiādīsu viya. Iti <bold>nāma</bold>saddenapi <bold>liṅga</bold>saddenapi saddappavattinimittassa kathanaṃ daṭṭhabbaṃ. Saddappavattinimittañca nāma lokasaṅketasiddho taṃtaṃvacanatthaniyato sāmaññākāravisesoti gahetabbaṃ. So evaṃbhūtoyeva sāmaññākāraviseso nāma paññattīti pubbācariyā vadanti <pageBreak edition="Myanmar" number="0.0089" />. So hi tasmiṃ tasmiṃ atthe saddaṃ nāmeti tassa tassa atthassa nāmasaññaṃ karotīti <bold>nāmaṃ,</bold> pakārehi ñāpanato <bold>paññatti</bold> ca. Saviññattivikārassa pana saddassa sammutiparamatthasaccānaṃ pakārehi ñāpanato paññattibhāve vattabbameva natthi. Saddasseva hi ekantena paññattibhāvo icchitabbo ‘‘niruttipaṭisambhidā parittārammaṇā’’ti ca ‘‘niruttipaṭisambhidā paccuppannārammaṇā’’ti ca ‘‘niruttipaṭisambhidā bahiddhārammaṇā’’ti ca pāḷidassanato. Idha pana saddappavattinimittādhikārattā nāmavasena attho pakāsito. Evaṃ anekavidhassa sāmaññākāravisesoti pubbācariyehi gahitassa nāmapaññattisaṅkhātassa saddappavattinimittassa vasena ekopi ñeyyattho anekaliṅgoti gahetabbo. Tenāha āyasmā suhemanto pabhinnapaṭisambhido –</paragraph>
    <gatha1 line="757">‘‘Sataliṅgassa atthassa, satalakkhaṇadhārino;</gatha1>
    <gathalast line="758">Ekaṅgadassī dummedho, satadassīva paṇḍito’’ti.</gathalast>
    <paragraph line="759">Evaṃ sabbābhidhānesupi iminā nayena yathārahaṃ attho vibhāvetabbo nayaññūhi.</paragraph>
    <paragraph line="760"><bold>Vidi avayave</bold>. Vindati. Yadi abhidhānamatthi, ‘‘vindo’’ti dissati. Yathā kaṇḍati. Kaṇḍo.</paragraph>
    <paragraph line="761"><bold>Khidi avayave</bold>ti candaviduno vadanti. Tesaṃ mate ‘‘khindatī’’ti rūpaṃ.</paragraph>
    <paragraph line="762"><bold>Nidi kucchāyaṃ. Kucchā</bold>saddo garahattho. Nindati. Nindā.</paragraph>
    <gatha1 line="763">Porāṇametaṃ atula, netaṃ ajjatanāmiva;</gatha1>
    <gatha2 line="764">Nindanti tuṇhimāsīnaṃ, nindanti bahubhāṇinaṃ;</gatha2>
    <gathalast line="765">Mitabhāṇimpi nindanti, natthi loke anindito.</gathalast>
    <gatha1 line="766">Avaṇṇo <pageBreak edition="Myanmar" number="0.0090" /> aguṇo nindā, garahā ayasopi ca;</gatha1>
    <gathalast line="767">Asiloko akitti ca, asilāghā ca atthuti.</gathalast>
    <paragraph line="768"><bold>Nanda samiddhiyaṃ</bold>. Akammikā dhātu. Nandati puttehi puttimā. Nandāya nuna maraṇena. Nandasi sirivāhana. Nandanaṃ vanaṃ. <bold>Abhisaddayoge panāyaṃ sakammakopi. Abhinanda</bold>nti āgataṃ nābhinandanti maraṇaṃ.</paragraph>
    <gatha1 line="769">Sirīva rūpiniṃ disvā, nanditaṃ āsi taṃ kulaṃ;</gatha1>
    <gathalast line="770">Tena nandāti me nāmaṃ, sundaraṃ pavaraṃ ahu.</gathalast>
    <gatha1 line="771">Rammaṃ veḷuvanaṃ yena, na diṭṭhaṃ sugatālayaṃ;</gatha1>
    <gathalast line="772">Na tena nandanaṃ diṭṭhaṃ, iti maññe mahesayaṃ.</gathalast>
    <gatha1 line="773">Yena veḷuvanaṃ diṭṭhaṃ, naranandananandanaṃ;</gatha1>
    <gathalast line="774">Sudiṭṭhaṃ nandanaṃ tena, amarindasunandanaṃ.</gathalast>
    <paragraph line="775"><bold>Cadi hilādane dittiyañca. Hilādanaṃ</bold> sukhanaṃ. <bold>Ditti</bold> sobhā. Candati. Candano, cando.</paragraph>
    <paragraph line="776">Ettha ca candanassapi anekāni nāmāni – candanaṃ, gandhasāro, malayajo, suvaṇṇacandanaṃ, haricandanaṃ, rattacandanaṃ, gosītacandanaṃ. Candayati hilādayati sītaguṇasamaṅgitāya sattānaṃ paliḷāhaṃ vūpasamentaṃ sukhaṃ uppādetīti <bold>candanaṃ. Cando</bold>ti somo, sopi candayati hilādayati sītaguṇasampattiyā attano pabhāya sattānaṃ pariḷāhaṃ vūpasamento sukhaṃ uppādetīti <bold>cando</bold>ti vuccati. Atha vā candati dibbati siriyā virocatīti <bold>cando. Āgamaṭṭhakathāsu</bold> pana ‘‘chandaṃ janetīti <bold>cando</bold>’’ti vuttaṃ. Tassāpi anekāni nāmāni –</paragraph>
    <gatha1 line="777">Cando <pageBreak edition="Myanmar" number="0.0091" /> nakkhattarājā ca, indu somo nisākaro;</gatha1>
    <gathalast line="778">Candimā mā nisānātho, osadhī so nisāpati.</gathalast>
    <gatha1 line="779">Uḷurājā sasaṅko ca, himaraṃsi sasīpi ca;</gatha1>
    <gathalast line="780">Dvijarājā sasadharo, tārāpati himaṃsu ca.</gathalast>
    <gatha1 line="781">Kumudabandhavo ceva, migaṅko ca kalānidhi;</gatha1>
    <gatha2 line="782">Sudhaṃ sudhi dhūpi yūpa-rasmi ceva khamākaro;</gatha2>
    <gathalast line="783">Nakkhatteso ca rajanī-karo subbhaṃsu eva ca.</gathalast>
    <paragraph line="784"><bold>Tadi cetāyaṃ</bold>. Tandati. Tandī.</paragraph>
    <paragraph line="785"><bold>Kadi kaladi avhāne rodane ca</bold>. Kandati, pakkandati. Pakkanduṃ, kandanto, kalandako.</paragraph>
    <paragraph line="786"><bold>Kalidi paridevane</bold>. Kalindati.</paragraph>
    <paragraph line="787"><bold>Khoda paṭighāte</bold>. Khodati.</paragraph>
    <paragraph line="788"><bold>Khanda gatisosanesu</bold>. Khandati. Khando. <bold>Khando</bold> nāma eko devo, yo ‘‘kumāro sattidharo’’ti ca vuccati.</paragraph>
    <paragraph line="789"><bold>Khudi āpavane</bold>. Khundati.</paragraph>
    <paragraph line="790"><bold>Sidi sītiye. Sītiyaṃ</bold> sītibhāvo. Sindati. Sosindo, sotatto.</paragraph>
    <paragraph line="791"><bold>Vanda abhivādanathutīsu</bold>. Vandati, abhivandati. Abhivandanā, vandanaṃ, vandako.</paragraph>
    <paragraph line="792">Ettha pana <bold>vandatī</bold>ti padassa namassati thometi vāti attho. Tathā hi <bold>suttantaṭīkā</bold>kāro <bold>‘‘vande</bold>ti vandāmi thomemi vā’’ti āha.</paragraph>
    <paragraph line="793"><bold>Bhadi kallāṇe sokhiye ca. Kallāṇaṃ</bold> kalyāṇaṃ, <bold>sokhiyaṃ</bold> sukhino bhāvo, sukhamiccevattho. Bhandati. Bhandako, bhaddo, bhadro.</paragraph>
    <paragraph line="794"><bold>Madi</bold><pageBreak edition="Myanmar" number="0.0092" /><bold>thutimodamadasupanagatīsu</bold>. Mandati. Mando.</paragraph>
    <paragraph line="795">Ettha pana <bold>mando</bold>ti aññāṇīpi bāladārakopi vuccati. Tattha aññāṇī mandati aññāṇabhāvena appasaṃsitabbampi puggalaṃ thometīti <bold>mando</bold>. Mandati amoditabbaṭṭhānepi modatīti <bold>mando</bold>. Mandati dānasīlādipuññakriyāsu pamajjatīti <bold>mando</bold>. Mandati attano ca paresañca hitāhitaṃ acintento khādanīyabhojanīyādīhi attano kāyaṃ sañjātamedaṃ kurumāno supatīti <bold>mando</bold>. Mandati ayuttaṃ paresaṃ kriyaṃ diṭṭhānugatiāpajjanena gacchati gaṇhātīti <bold>mando</bold>. Atha vā mandati punappunaṃ paṭisandhiggahaṇavasena gabbhaṃ gacchatīti <bold>mando</bold>. Vuttañhi bhagavatā ‘‘punappunaṃ gabbhamupeti mando’’ti. Bāladārako pana mandati yuttāyuttamajānanto uttānaseyyaṃparivattanaseyyaṃ vā supatīti <bold>mando</bold>. Tathā hi –</paragraph>
    <gatha1 line="796">‘‘Nonītasukhumālaṃ maṃ, jātapallavakomalaṃ;</gatha1>
    <gathalast line="797">Mandaṃ uttānasayanaṃ, pisācabhayatajjitā.</gathalast>
    <gatha1 line="798">Pādamūle mahesissa, sāyesuṃ dīnamānasā;</gatha1>
    <gathalast line="799">Idaṃ dadāma te nātha, saraṇaṃ hohi nāyakā’’ti</gathalast>
    <unindented line="800">Vuttaṃ, iti uttānasayanato paṭṭhāya yāva mandadasakaṃ, tāva ‘‘mando’’ti ‘‘dārako’’ti daṭṭhabbo. Appatthavācakopi pana <bold>manda</bold>saddo hoti, so pāṭipadikattā idha nādhippeto, atha vā mandati appabhāvena gacchati pavattatīti nipphannapāṭipadikavasenapi gahetabbo.</unindented>
    <paragraph line="801"><bold>Muda hāse</bold>. Hasanaṃ <bold>hāso</bold> tuṭṭhi. Modati, pamodati. Sammodati. Sammodako. Sammodamānā gacchanti muditā. Mudā.</paragraph>
    <paragraph line="802"><bold>Hada</bold><pageBreak edition="Myanmar" number="0.0093" /><bold>karīsossagge. Karīsossaggo</bold> nāma karīsassa ossajjanaṃ vissajjanaṃ. Hadati. Uhadati. Hadano.</paragraph>
    <paragraph line="803">Ettha ca ‘‘yesaṃ no santhate dārakā uhadantipi ummihantipī’’ti ayaṃ pāḷi nidassanaṃ, tatra <bold>uhadantipī</bold>ti vaccampi karonti. <bold>Ummihantipī</bold>ti passāvampi karonti. Pacchimapadassattho <bold>miha secane</bold>ti dhātuvasena daṭṭhabbo. Ayaṃ pana <bold>curādi</bold>gaṇepi vattati dvigaṇikattā. Imasmiñhi ṭhāne ‘‘mutteti ohadeti cā’’ti <bold>cariyāpiṭakapāḷi</bold>ppadeso nidassanaṃ. Tattha <bold>muttetī</bold>ti passāvaṃ karoti. <bold>Ohadetī</bold>ti karīsaṃ vissajjeti.</paragraph>
    <paragraph line="804"><bold>Uda mode kīḷāyañca</bold>. Udati. Udānaṃ. Udaggo.</paragraph>
    <paragraph line="805">Tattha <bold>udāna</bold>nti kenaṭṭhena udānaṃ? Udānanaṭṭhena. Kimidaṃ udānanaṃ nāma? Pībhivegasamuṭṭhāpito udāhāro. Yathā hi yaṃ telādi minitabbavatthu mānaṃgahetuṃ na sakkoti, vissanditvā gacchati, taṃ ‘‘avaseko’’ti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ ‘‘ogho’’ti vuccati, evameva yaṃ pītivegasamuṭṭhāpitaṃ vitakkavipphāraṃ hadayaṃ sandhāretuṃ na sakkoti, so adhiko hutvā anto asaṇṭhahitvā vacīdvārena nikkhamanto paṭiggāhakanirapekkho udāhāraviseso ‘‘udāna’’nti vuccati. <bold>Udaggo</bold>ti sañjātasomanasso.</paragraph>
    <paragraph line="806"><bold>Kuda khuda guda kīḷāyameva</bold>. Kodati. Khodati. Godati.</paragraph>
    <paragraph line="807"><bold>Sūda paggharaṇe</bold>. Sūdati. Suttaṃ. Sūdo. Rañño sūdā mahānase.</paragraph>
    <paragraph line="808">Ettha <pageBreak edition="Myanmar" number="0.0094" /> ca suttanti sūdati dhenu viya khīraṃ atthe paggharāpetīti <bold>suttaṃ,</bold> tepiṭakaṃ buddhavacanaṃ. Sakammikadhātuttā pana ‘‘paggharāpetī’’ti kāritavasena attho kathetuṃ labbhati. Tathā hi ‘‘karotī’’ti padassa ‘‘nipphādetī’’ti attho kathetuṃ labbhati. <bold>Sūdo</bold>ti bhattakāro. Yo ‘‘āḷāriko, odaniko, sūpakāro, rasako’’ti ca vuccati. <bold>Sūdati </bold>‘‘evañcevañca kate khādanīyaṃ vā bhojanīyaṃ vā sugandhaṃ manāpaṃ surasañca bhavissatī’’ti randhanakriyāya sukusalatāya rasaṃ paggharāpeti abhinibbattetīti <bold>sūdo</bold>.</paragraph>
    <paragraph line="809"><bold>Rahada abyattasadde</bold>. Rahadati. Rahado.</paragraph>
    <paragraph line="810"><bold>Hilādi sukhe ca. Ca</bold>kāro pubbatthāpekkhako. Hilādati. Hilādanaṃ, hilādo, mettāsahāyakatasattamahāhilādo.</paragraph>
    <paragraph line="811"><bold>Sadda kucchite sadde</bold>. Saddati.</paragraph>
    <paragraph line="812"><bold>Mida snehe. Sneho</bold> nāma vasāsaṅkhāto sneho pītisnehoti duvidho. Idha pana vasāsaṅkhāto sneho adhippeto, medati medo.</paragraph>
    <paragraph line="813">Ettha ca <bold>medatī</bold>ti medasahito bhavati ayaṃ purisoti attho. <bold>Medo</bold> nāma thūlassa sakalasarīraṃ pharitvā kisassa jaṅghamaṃsādīni nissāya ṭhito patthinnasineho, so vaṇṇena haliddivaṇṇo hoti. Kārite ‘‘medeti medayatī’’ti rūpāni. Tathā hi ‘‘te imaṃ kāyaṃ balaṃ gāhenti nāma brūhenti nāma medenti nāmā’’ti pāḷi dissati. Tattha <bold>medentī</bold>ti sañjātamedaṃ karontīti attho. Imissā pana dhātuyā <bold>divādi</bold>gaṇaṃ pattāya pītisinehatthe ‘‘mejjatī’’ti suddhakatturūpaṃ bhavati. <bold>Curādi</bold>gaṇaṃ pana <pageBreak edition="Myanmar" number="0.0095" /> pattāya ‘‘medeti medayatī’’ti suddhakatturūpāni bhavantīti daṭṭhabbaṃ.</paragraph>
    <paragraph line="814"><bold>Sida mocane</bold>. Sidati. Sedo.</paragraph>
    <paragraph line="815"><bold>Sanda pasavane. Pasavanaṃ</bold> sandanaṃ avicchedappavatti. Sandati udakaṃ. Mahanto puññābhisando.</paragraph>
    <paragraph line="816">Ettha ca <bold>puññābhisando</bold>ti puññappavāho, puññanadītipi vattuṃ yujjati.</paragraph>
    <paragraph line="817"><bold>Madda maddane</bold>. Maddabhi, pamaddati. Mārasenappamaddano. Kaṇṭakaṃ maddati.</paragraph>
    <paragraph line="818"><bold>Kadi velambe</bold>. Vilambabhāvo <bold>velambo</bold>. Kandati.</paragraph>
    <paragraph line="819"><bold>Kada avhāne rodane ca</bold>. Kadati.</paragraph>
    <paragraph line="820"><bold>Khadi ujjhane</bold>. Chandati.</paragraph>
    <paragraph line="821"><bold>Sada sādane</bold>. Sadati. Assādo.</paragraph>
    <paragraph line="822"><bold>Sīda visaraṇagatyāvasānesu. Visaraṇaṃ</bold> vippharaṇaṃ. <bold>Gatyāvasānaṃ</bold> gamanassa avasānaṃ osānaṃ abhāvakaraṇaṃ, nisīdananti attho. Sīdati, lābūni sīdanti. Saṃsīdati, osīdati, pasīdati, vippasīdati. Pasādo. Pasanno. Vippasanno. Pasādako. Pasādito. Pāsādo. Osīdāpako. Kusīto. Āsīno. Nisinno. Nisinnako. Sannisīvesu pakkhisu. Nisīdanaṃ, nisinnaṃ. Nisajjā. Gonisādo, upanisā. Sīdeti. Sīdayati. Sīdāpeti. Sīdāpayati. Pasādeti. Nisīdituṃ. Nisīdāpetuṃ, nisādetuṃ, nisīdāpeti, nisīdāpetvā. Ucchaṅge maṃ nisādetvā, pitā atthānusāsati. Nisīditvātipi pāṭho. Nisīditvā. Nisīditvāna. Nisīdituna <pageBreak edition="Myanmar" number="0.0096" />. Nisīdiya. Nisīdiyāna. Saṃsīditvā. Avasīditvā. Osīditvā.</paragraph>
    <paragraph line="823">Tattha <bold>kusīto</bold>ti vīriyenādhigantabbassa atthassa alābhato kucchitenākārena sīdatīti kusīto. Atha vā sayampi kucchitenākārena sīdati aññepi sīdāpeti taṃ nissāya aññesaṃ sīdanassa sambhavatoti <bold>kusīto</bold>. Tathā hi vuttaṃ –</paragraph>
    <gatha1 line="824">‘‘Parittaṃ kaṭṭhamārūyha, yathā sīde mahaṇṇave;</gatha1>
    <gathalast line="825">Evaṃ kusītamāgamma, sādhajīvīpi sīdatī’’ti;</gathalast>
    <paragraph line="826"><bold>Kusīto</bold>ti cettha <bold>da</bold>ssa <bold>ta</bold>ttaṃ ‘‘sugato’’ti ettha viya ‘‘satasmīti hotī’’ti ettha viya ca. Tathā hi sīdatīti sataṃ, aniccassetaṃ adhivacanaṃ. Iminā ucchedadiṭṭhi vuttā. <bold>Sata</bold>iti cettha avibhattiko niddeso. <bold>Sannisīvesū</bold>ti parissamavinodanatthaṃ sabbaso nisīdantesu, vissamamānesūti attho, <bold>da</bold>kārassa <bold>va</bold>kāraṃ katvā niddeso. <bold>Nisīdana</bold>nti nisīdanakriyā. Mañcapīṭhādikaṃ vā āsanaṃ. Tañhi nisīdanti etthāti <bold>nisīdana</bold>nti vuccati. <bold>Nisinna</bold>nti nisīdanakriyā eva. Ettha pana ‘‘gate ṭhite nisinne sutte jāgarite bhāsite tuṇhībhāve sampajānakārī hoti. Mātugāmena saddhiṃ raho maññe tayā nisinnanti kukkuccaṃ upadahatītiādīsu cassa payogo veditabbo. Ettha hi gamanaṃ gabhaṃ, ṭhānaṃ ṭhitaṃ, nisīdanaṃ nisannaṃ, supanaṃ suttaṃ, jāgaraṇaṃ jāgaritaṃ, bhāsanaṃ bhāsitanti vuccati. <bold>Nisajjā</bold>ti nisīdanā. <bold>Gonisādo</bold>ti gonisajjanā. <bold>Upanisā</bold>ti upanisīdati phalaṃ etthāti upanisā, kāraṇaṃ. <bold>Nisādetu</bold>nti nisīdāpetuṃ. <bold>Nisādetvā</bold>ti nisīdāpetvā.</paragraph>
    <gatha1 line="827">Bhāve <pageBreak edition="Myanmar" number="0.0097" /> napuṃsako ñeyyo, <bold>nisinna</bold>nti ravo pana;</gatha1>
    <gathalast line="828">Vāccaliṅgo tiliṅgo so, gatādīsupyayaṃ nayo.</gathalast>
    <paragraph line="829"><bold>Cada yācane. Yācanaṃ</bold> ajjhesanaṃ. Cadati.</paragraph>
    <paragraph line="830"><bold>Mida meda medhāhiṃsāsu</bold>. Midati. Medati.</paragraph>
    <paragraph line="831"><bold>Nida neda kucchāsannikarisesu. Kucchā</bold> garahā. <bold>Sannikarisaṃ</bold> vohāraviseso. Nidati. Nedati.</paragraph>
    <paragraph line="832"><bold>Bundi nisāne. Nisānaṃ</bold> tejanaṃ tikkhatā. Bundati. Bondi.</paragraph>
    <paragraph line="833">Ettha ca <bold>bondī</bold>ti sarīraṃ. Tañhi bundāni tikkhāni pisuṇapharusavācādīni vā paññāvīriyādīni vā ettha santīti <bold>bondī</bold>ti vuccati, saññogaparattepi <bold>u</bold>kāra<bold>sso</bold>kārādeso, pāpakalyāṇajanavasenesa attho daṭṭhabbo. <bold>Bondi</bold>saddassa sarīravācakatā pana –</paragraph>
    <gatha1 line="834">‘‘Nāhaṃ puna na ca puna, na cāpi apunappunaṃ;</gatha1>
    <gathalast line="835">Hatthibondiṃ pavekkhāmi, tathā hi bhayatajjito’’tiādīsu</gathalast>
    <paragraph line="836">Daṭṭhabbā. Imānissa nāmāni –</paragraph>
    <gatha1 line="837">Kāyo dehaṃ sarīrañca, vapu bimbañca viggahaṃ;</gatha1>
    <gatha2 line="838">Bondi gattaṃ tanu ceva, attabhāvo tathūpadhi;</gatha2>
    <gathalast line="839">Samussayoti cetāni, dehanāmāni honti hi.</gathalast>
    <paragraph line="840"><bold>Vada viyattiyaṃ vācāyaṃ</bold>. Vadati, vajjati. Vadeti, ovadati, ovadeti, paṭivadati. Abhivadati, anuvadati, upavadati, apavadati. Nivadati. Aññānipi yojetabbāni. Tattha ‘‘vajjantu bhonto amma’’nti pāḷidassanato <bold>vajjatī</bold>ti padaṃ vuttaṃ. Keci pana garū ‘‘vajjetī’’ti rūpaṃ icchanti, taṃ upaparikkhitvā yuttañce gahetabbaṃ, ‘‘upāsako bhikkhuṃ vadeti. Tena yogena janakāyaṃ, ovadeti mahāmunī’’ti ca dassanato <bold>vadeti ovadetī</bold>ti ca vuttaṃ. Sabbānetāni suddhakattupadāni.</paragraph>
    <paragraph line="841">Ovādeti <pageBreak edition="Myanmar" number="0.0098" />, vādayati, vādāpeti, vādāpayati. Vajjento, vajjayanto, imāni hetukattupadāni.</paragraph>
    <paragraph line="842">Kamme ‘‘vadiyati, ovadiyati, vajjiyati. Vadiyamāno, vajjamāno, ovadiyamāno, ovajjamāno na karoti sāsanaṃ’’ iccādīni bhavanti. ‘‘Vādo, ovādo, paṭivādo, pavādo, abhivādanaṃ, anuvādo, upavādo, apavādo, vivādo, nivādanaṃ, vajjaṃ, vadanaṃ’’ iccevamādīni nāmikapadāni yojetabbāni.</paragraph>
    <paragraph line="843">‘‘Vadituṃ, vaditvā, vivaditvā’’ iccevamādīni ca <bold>tu</bold>mantādīni padāni.</paragraph>
    <paragraph line="844">Tattha <bold>vādo</bold>ti kathā. Vaditabbaṃ vattabbanti <bold>vajjaṃ,</bold> kiṃ taṃ? Vacanaṃ. Etena saccavajjena, samaṅginī sāmikena homīti ettha hi vacanaṃ ‘‘vajja’’nti vuccati. Vadanti etenāti <bold>vadanaṃ,</bold> mukhaṃ. Mukhassa hi imāni nāmāni –</paragraph>
    <gatha1 line="845">Vadanaṃ lapanaṃ tuṇḍaṃ, mukha massañca ānanaṃ;</gatha1>
    <gathalast line="846">Sūkarādimukhaṃ tuṇḍa-miti ñeyyaṃ visesato.</gathalast>
    <paragraph line="847">Tatra <bold>vadatī</bold>ti pitā puttaṃ vadati. Apica <bold>vadatī</bold>ti bherī vadati, nādaṃ muñcatīti attho. Esa nayo <bold>vajjatī</bold>ti etthāpi.</paragraph>
    <paragraph line="848">Tatrāyaṃ padamālā, vadati, vadanti. Vadasi, vadatha. Vadāmi, vadāma. Vadate, vadante. Vadase, vadavhe. Vade, vadamhe.</paragraph>
    <paragraph line="849">Vadatu, vadantu. Vadāhi, vada, vadatha. Vadāmi, vadāma. Vadataṃ, vadantaṃ. Vadassu, vadavho. Vade, vadāmase.</paragraph>
    <paragraph line="850">Vajjati, vajjanti. Vajjasi, vajjatha. Vajjāmi, vajjāma. Vajjate, vajjante. Vajjase, vajjavhe. Vajje, vajjamhe.</paragraph>
    <paragraph line="851">Vajjatu <pageBreak edition="Myanmar" number="0.0099" />, vajjantu. Vajjāhi, vajja, vajjatha. Vajjāmi, vajjāma. Vajjataṃ, vajjantaṃ. Vajjassu, vajjavho. Vajje, vajjāmhase. Imā dve padamālā <bold>vada</bold>dhātussa <bold>vajjā</bold>desavasena vuttāti daṭṭhabbaṃ. Atrāyaṃ sukhumatthavinicchayo, ‘‘mānussakā ca dibbā ca, tūriyā vajjanti tāvade’’ti pāḷi. Ettha <bold>vajjantī</bold>ti idaṃ suddhakattupadaṃ taddīpakattā. Kiṃ viya?</paragraph>
    <gatha1 line="852">‘‘Udīrayantu saṅkhapaṇavā, vadantu ekapokkharā;</gatha1>
    <gathalast line="853">Nadantu bheī sannaddhā, vaggū vadantu dundubhī’’ti</gathalast>
    <unindented line="854">Ettha ‘‘udīrayantu vadantu’’ādīni viya. Tathā hi <bold>aṭṭhakathāyaṃ ‘‘vajjantī</bold>ti vajjiṃsūti atītavacane vattamānavacanaṃ veditabba’’nti suddhakattuvasena vivaraṇaṃ kataṃ, tasmā īdisesu ṭhānesu <bold>vada</bold>dhātussa <bold>vajjā</bold>deso daṭṭhabbo.</unindented>
    <gatha1 line="855">‘‘Saṅkhā ca paṇavā ceva, athopi diṇḍimā bahū;</gatha1>
    <gathalast line="856">Antalikkhamhi vajjanti, disvānaccherakaṃ nabhe’’ti</gathalast>
    <unindented line="857">Ettha pana <bold>vajjantī</bold>ti hetukattupadaṃ taddīpakattā. Tañca kho vaṇṇasandhivisayattā <bold>vādayantī</bold>ti kāritapadarūpena siddhaṃ. Tathā hi ‘‘vādayantī’’ti padarūpaṃ patiṭṭhapetvā <bold>ya</bold>kāre pare saralopo kato, <bold>dya</bold>kārasaññogassa <bold>jja</bold>kāradvayaṃ pubbakkharassa rassattañca bhavati. Tenāha <bold>aṭṭhakathāyaṃ ‘‘vajjantī</bold>ti vādayantī’’ti hetukattuvasena vivaraṇaṃ. Tathā hi ‘‘devatā nabhe accherakaṃ bhagavato yamakapāṭihāriyaṃ disvā antalikkhe etāni saṅkhapaṇavādīni tūriyāni vādayantī’’ti hetukattuvasena attho gahetabbo bhavati, tasmā īdisesu ṭhānesu <bold>vada</bold>ssa <bold>vajjā</bold>deso na bhavati.</unindented>
    <paragraph line="858">Kecettha vadeyyuṃ ‘‘antalikkhamhi vajjanti, disvānaccherakaṃ nabhe’’ti etthāpi ‘‘vajjantī’’ti padaṃ suddhakattupadameva, na hetukattupadaṃ <pageBreak edition="Myanmar" number="0.0100" /><bold>‘‘vajjantī</bold>ti vādayantī’’ti vivaraṇe katepi, tathā hi ‘‘ye kecime diṭṭhiparibbasānā, ‘‘idameva sacca’nti vivādayantī’’ti ca ‘‘evampi viggayha vivādayantī’’ti ca evamādīsu <bold>vadanti</bold>padena samānatthaṃ ‘‘vādayantī’’ti padañca sāsane diṭṭha’’nti? Tanna, ‘‘disvā’’ti dassanakriyāvacanato. Na hi saṅkhapaṇavādīnaṃ pāṭihāriyādidassanaṃ upapajjati dassanacittassa abhāvatoti. Saccaṃ, tathāpi –</paragraph>
    <gatha1 line="859">‘‘Rādante dārake disvā, ubbiddhā vipulā dumā;</gatha1>
    <gathalast line="860">Sayamevonamitvāna, upagacchanti dārake’’ti</gathalast>
    <unindented line="861">Ettha viya upacaritattā upapajjateva dassanavacanaṃ. Tasmā ‘‘vajjantīti vādayantī’’ti vivaraṇaṃ suddhakattuvasena katanti? Tanna, heṭṭhā –</unindented>
    <gatha1 line="862">‘‘Saṅgītiyo ca vattanti, ambare anilañjase;</gatha1>
    <gathalast line="863">Cammanaddhāni vādenti, disvānaccherakaṃ nabhe’’ti</gathalast>
    <unindented line="864">Iminnā gāthāya <bold>‘‘vādentī</bold>ti vādayanti devatā’’ti sapāṭhasesassa atthavivaraṇassa hetukattuvasena katattā. Athāpi vadeyyuṃ ‘‘saṅkhā ca paṇavā ceva, athopi diṇḍimā bahū’ti paccattavacanavasena vuttattā <bold>vajjantī</bold>ti padaṃ kammavācakapada’’nti ce? Tampi na, kammavasena vivaraṇassa akatattā, kattuvasena pana katattāti niṭṭhamettha gantabbaṃ.</unindented>
    <paragraph line="865">Ayamettha vinicchayo veditabbo. Dvigaṇiko <bold>vada</bold>dhātu <bold>bhūvādi</bold>gaṇiko ca <bold>curādi</bold>gaṇiko ca. So hi <bold>bhūvādi</bold>gaṇe vattanto ‘‘vadati vajjatī’’ti suddhakatturūpāni janetvā ‘‘vādeti, vādayati, vādāpeti, vādāpayatī’’ti cattāri hetukatturūpāni janeti, <bold>curādi</bold>gaṇe pana ‘‘vādeti, vādayatī’’ti <pageBreak edition="Myanmar" number="0.0101" /> suddhakatturūpāni janetvā ‘‘vādāpeti, vādāpayatī’’ti ca dve hetukatturūpāni janeti, tasmā sāsane ‘‘vādenti vādayantī’’ti suddhakattupadāni dissanti. ‘‘Vadeyya, vadeyyuṃ’’ iccādi sabbaṃ neyyaṃ. ‘‘Vajjeyya, vajjeyyuṃ’’ iccādi ca sabbaṃ neyyaṃ <bold>vajjā</bold>desavasena.</paragraph>
    <paragraph line="866">Atha vā vadeyya, vadeyyuṃ, vajjuṃ. Pitā mātā ca te dajjunti padamiva. Ettha ca ‘‘vajjuṃ vā te na vā vajjuṃ, natthi nāsāya rūhanā’’ti pāḷi nidassanaṃ. Vadeyyuṃ vāna vadeyyuṃvāti attho. Vadeyyāsi, vajjāsi, vajjesi iccapi. Vutto vajjāsi vandanaṃ. Vajjesi kho tvaṃ vāmūraṃ. Vadeyyātha, vajjātha. Ammaṃ arogaṃ vajjātha. Vadeyyāmi, vajjāmi, vadeyyāma, vajjāma. Vadetha, vaderaṃ. Vadetho, vadeyyāvho, vajjāvho. Vadeyyaṃ, vajjaṃ, vadeyyāmhe, vajjāmhe. Pubbe viya idhāpi <bold>ya</bold>kāre pare saralopo daṭṭhabbo. Aññānipi upaparikkhitvā gahetabbāni.</paragraph>
    <paragraph line="867">Idāni parokkhādirūpāni kathayāma. Vada, pāvada, yathā babhuva. <bold>Da</bold>kāralope ‘‘pāva’’ itipi rūpaṃ bhavati, ‘‘paṭipaṃ vadehi bhaddante’’ti ettha ‘‘paṭipa’’nti padaṃ viya. Tathā hi ‘‘yo ātumānaṃ sayameva pāva’’ iti pāḷi dissati. Ettha pasaddo upasaggo dīghaṃ katvā vutto ‘‘pāvadati pāvacana’’ntiādīsu viya, <bold>pāvā</bold>ti ca idaṃ atītavacanaṃ, <bold>aṭṭhakathāyaṃ</bold> pana atītavacanaṃ idanti jānantopi garu vattamānavacanavasena ‘‘pāvāti vadatī’’ti vivaraṇamakāsi īdisesu ṭhānesu kālavipallāsavasena atthassa vattabbattā.</paragraph>
    <paragraph line="868"><bold>Āyasmāpi</bold> ca <bold>sāriputto niddese</bold> ‘‘yo ātumānaṃ sayameva pāvā’’ti padaṃ nikkhipitvā <bold>ātumā</bold> vuccati attā, <bold>sayameva pāvā</bold>ti sayameva attānaṃ pāvadati, ‘‘ahamasmi <pageBreak edition="Myanmar" number="0.0102" /> sīlasampanno’’ti vā ‘‘vatasampanno’’ti vāti vattamānavacanena atthaṃ niddisi. Atha vā <bold>pāvā</bold>ti idaṃ na kevalaṃ <bold>vada</bold>dhātuvaseneva nipphannaṃ, atha kho <bold>u</bold>dhātuvasenapi. Tathā hi idaṃ <bold>pa</bold>pubbassa <bold>u</bold>sadde iti dhātussa payoge <bold>u</bold>kārassa <bold>o</bold>kārādesaṃ katvā tato parokkhābhūte <bold>a</bold>kāre pare <bold>o</bold>kārassa <bold>āvā</bold>desaṃ tato ca sandhikiccaṃ katvā sijjhati, tasmā <bold>u</bold>dhātussa <bold>vada</bold>dhātuyā samānatthattā tannipphannarūpassa ca <bold>vada</bold>dhātuyā nipphannarūpena samānarūpattā ‘‘sayameva attānaṃ pāvadatī’’ti <bold>vada</bold>dhātuvasena niddisīti daṭṭhabbaṃ.</paragraph>
    <paragraph line="869">Idāni vicchinnā padamālā ghaṭīyati. Vada, vaduṃ. Vade, vadittha, vadaṃ, vadimha. Vadittha, vadire. Vadittho, vadivho. Vadiṃ, vadimhe. Pāvada, pāva iccapi. Pāvadu. Pāvade, pāvadittha. Pāvadaṃ, pāvadimha. Pāvadittha, pāvadire. Pāvadittho, pāvadivho. Pāvadiṃ, pāvadimhe. Tathā ‘‘vajja, vajju’’ iccādīni parokkhārūpāni.</paragraph>
    <paragraph line="870">‘‘Avadā, avadū. Avajjā, avajjū’’ iccādīni hiyyattanīrūpāni.</paragraph>
    <paragraph line="871">‘‘Avadi, vadi, avaduṃ, vaduṃ, avadiṃsu, vadiṃsu. Avajji, vajji’’ iccādīni ajjatanīrūpāni.</paragraph>
    <paragraph line="872">‘‘Vadissati, vadissanti. Vajjissati, vajjissanti’’ iccādīni bhavissantīrūpāni.</paragraph>
    <paragraph line="873">‘‘Avadissā, vadissā, avajjissā, vajjissā’’ iccādīni kālātipattirūpāni. Sesāni sabbānipi yathāsambhavaṃ vitthāretabbāni. Yā panettha <bold>vada</bold>dhātu viyattiyaṃ vācāyaṃ vuttā, sā katthaci ‘‘vadantaṃ ekapokkharā. Bherivādako’’tiādīsu abyattasaddepi vattati upacaritavasenāti daṭṭhabbaṃ.</paragraph>
    <paragraph line="874"><bold>Vida</bold><pageBreak edition="Myanmar" number="0.0103" /><bold>ñāṇe. Ñāṇaṃ</bold> jānanaṃ. Vidati. Vedo. Vidū. Kārite ‘‘vedeti. Vedayati. Sayaṃ abhiññā sacchikatvā pavedeti. Vedayanti ca te tuṭṭhiṃ, devā mānusakā ubho’’ti payogā. Tattha <bold>pavedetī</bold>ti bodheti ñāpeti pakāseti. <bold>Vedo</bold>ti vidati sukhumampi kāraṇaṃ ājānātīti vedo, paññāyetaṃ nāmaṃ. ‘‘Vedehamunī’’ti ettha hi ñāṇaṃ <bold>vedo</bold>ti vuccati. <bold>Vedo</bold>ti vā vedaganthassapi nāmaṃ vidanti jānanti etena uccāritamattena tadādhāraṃ puggalaṃ ‘‘brāhmaṇo aya’’nti, vidanti vā etena brāhmaṇā attanā kattabbakiccanti <bold>vedo</bold>. So pana iruvedayajuvedasāmavedavasena tividho. Āthabbaṇavedaṃ pana paṇītajjhāsayā na sikkhanti parūpaghātasahitattā. Tasmā <bold>pāḷiyaṃ</bold> ‘‘tiṇṇaṃ vedānaṃ pāragū’’ti vuttaṃ. Eteyeva ‘‘chando, manto, sutī’’ti ca vuccanti.</paragraph>
    <gatha1 line="875">Paññāyaṃ tuṭṭhiyaṃ vede, <bold>veda</bold>saddo pavattati;</gatha1>
    <gathalast line="876">Pāvakepi ca so diṭṭho, jātasaddapurecaro;</gathalast>
    <gatha1 line="877">Pacchānuge <bold>jāta</bold>sadde, sati tuṭṭhajanepi ca;</gatha1>
    <gathalast line="878">‘‘Vedagū sabbadhamme’’ti etthāpi viditesu ca.</gathalast>
    <paragraph line="879"><bold>Vidū</bold>ti paṇḍitamanusso. So hi yathāsabhāvato kammañca phalañca kusalādibhede ca dhamme vidatīti ‘‘vidū’’ti vuccati.</paragraph>
    <paragraph line="880"><bold>Ruda assuvimocane,</bold> sakammikavasenimissā attho gahetabbo. Rodati, rudati iccapi. Ruṇṇaṃ. Ruditaṃ. Rodanaṃ. Rodanto. Rodamāno. Rodantī. Rodamānā. Rudamukhā. Rudaṃ. Rudanto.</paragraph>
    <paragraph line="881">Tattha <pageBreak edition="Myanmar" number="0.0104" /><bold>rodatī</bold>ti kiṃ rodati? Mataṃ puttaṃ vā bhātaraṃ vā rodati. Tatrāyaṃ pāḷi ‘‘nāhaṃ bhante etaṃ rodāmi, yaṃ maṃ bhante bhagavā evamāha’’. Ayaṃ panettha attho – ‘‘yaṃ maṃ bhante bhagavā evamāha, ahaṃ etaṃ bhagavato byākaraṇaṃ na parodāmi na paridevāmi na anutthunāmī’ti evaṃ sakammikavasenattho veditabbo, na assumuñcanamattena.</paragraph>
    <gatha1 line="882">‘Mataṃ vā amma rodanti, yo vā jīvaṃ na dissati;</gatha1>
    <gathalast line="883">Jīvantaṃ amma passanti, kasmā maṃ amma rodasī’ti</gathalast>
    <unindented line="884">Ayañcettha payogo’’ti ida<bold>maṭṭhakathā</bold>vacanaṃ. Idaṃ pana <bold>ṭīkā</bold>vacanaṃ – ‘‘yathā sakammakā dhātusaddā atthavisesavasena akammakā honti ‘vibuddho puriso vibuddho kamalasaṇḍo’ti, evaṃ atthavisesavasena akammakāpi sakammakā hontīti dassetuṃ ‘na paridevāmi na anutthunāmī’ti āha. <bold>Anutthuna</bold>saddo sakammakavasena payujjati ‘purāṇāni anutthuna’ntiādīsu. <bold>Ayañcettha payogo</bold>ti iminā gāthāya anutthunanaṃ rudanaṃ adhippetanti dassetī’’ti.</unindented>
    <paragraph line="885"><bold>Dalidda duggatiyaṃ</bold>. Dukkhassa gati patiṭṭhāti <bold>duggatī</bold>ti ayaṃ attho ‘‘apāyaṃ duggatiṃvinipātaṃ nirayaṃ upapajjatī’’tiādīsu yujjati, idha pana idaṃ atthaṃ aggahetvā añño attho gahetabbo. Kathaṃ <bold>duggatī</bold>ti? Dukkhena kicchena gati gamanaṃ annapānādilābho duggatīti. Daliddati. Daliddo, daliddī, dāliddiyaṃ. Tattha <bold>daliddatī</bold>ti sabbaṃ icchiticchitaṃ paraṃ yācitvā eva dukkhena adhigacchati, na ayācitvāti attho. <bold>Duliddo</bold>ti duggatamanusso. <bold>Daliddī</bold>ti duggatā nārī. Daliddassa bhāvo <bold>dāliddiyaṃ</bold>. Ettha ca sabbameva ‘‘daliddatī’’ti lokikappayogadassanato ‘‘daliddatī’’ti kriyāpadaṃ vibhāvitaṃ. Sāsane pana <pageBreak edition="Myanmar" number="0.0105" /> taṃ kriyāpadaṃ na āgataṃ, ‘‘daliddo daliddī’’ti nāmapadāniyeva āgatāni. Anāgatampi taṃ ‘‘nāthatī’’ti padamiva sāsanānulomattā gahetabbameva. Garū pana kaccāyanamatavasena <bold>dala duggatimhī</bold>ti duggativācaka<bold>dala</bold>dhātuto <bold>idda</bold>paccayaṃ katvā ‘‘daliddo’’ti nāmapadaṃ dassesuṃ.</paragraph>
    <paragraph line="886"><bold>Tuda byathane</bold>. Tudati, vitudati. Kammani ‘‘tujjati, vitujjamāno, vedanābhibhunno’’ti rūpāni.</paragraph>
    <gatha1 line="887">Tudanti vācāhi janā asaññatā,</gatha1>
    <gatha2 line="888">Sarehi saṅgāmagataṃva kuñjaraṃ;</gatha2>
    <gatha3 line="889">Sutvāna vākyaṃ pharusaṃ udīritaṃ,</gatha3>
    <gathalast line="890">Adhivāsaye bhikkhu aduṭṭhacitto;</gathalast>
    <paragraph line="891"><bold>Nuda peraṇe. Peraṇaṃ</bold> cuṇṇikaraṇaṃ pisanaṃ, nudati, panudati. Panudanaṃ.</paragraph>
    <paragraph line="892"><bold>Vidi lābhe</bold>. Vindati. Uṭṭhātā vindate dhanaṃ. Govindo.</paragraph>
    <paragraph line="893"><bold>Khadi parighāte. Parighātaṃ</bold> samantato hananaṃ. Khandati.</paragraph>
    <centered line="894"><bold>Da</bold>kārantadhāturūpāni.</centered>
    <subhead line="895">Dhakārantadhātu</subhead>
    <paragraph line="896"><bold>Dhā dhāraṇe</bold>. Dadhāti, vidadhāti. Yaṃ paṇḍito nipuṇaṃ saṃvidheti. Nidhiṃ nidheti. Nidhi nāma nidhīyati. Tāva sunihito santo. Yato nidhiṃ parihari. Nidahati. Kuhiṃ deva nidahāmi. Paridahati. Yo vattaṃ paridahissati. Dhassati. Paridhassati. Bāloti paraṃ padahati. Sakyā kho ambaṭṭha rājānaṃ <pageBreak edition="Myanmar" number="0.0106" /> ukkākaṃ pitāmahaṃ dahanti. Saddahati tathāgatassa bodhiṃ. Saddhā, saddahanā, saddhātabbaṃ, saddahitabbaṃ, saddhāyiko, paccayiko. Saddheyyavacasā upāsikā. Saddahituṃ, saddahitvā. Visesādhānaṃ. Sotāvadhānaṃ. Sotaṃ odahati. Ohitasoto. Sotaṃ odahitvā. Maccudheyyaṃ, māradheyyaṃ, nāmadheyyaṃ, dhātu, dhātā, vidhātā. Vidhi. Abhidhānaṃ, abhidheyyaṃ, nidhānavatī vācā, ādhānagāhī, sandhi. Aññānipi yojetabbāni.</paragraph>
    <gatha1 line="897"><bold>Vi</bold>pubbo <bold>dhā karotya</bold>tthe, <bold>abhi</bold>pubbo tu <bold>bhāsane</bold>;</gatha1>
    <gathalast line="898"><bold>Nyāsaṃ</bold>pubbo yathāyogaṃ, <bold>nyāsāropanasandhisu</bold>.</gathalast>
    <paragraph line="899">Imasmā pana <bold>dhā</bold>dhātuto pubbassa <bold>api</bold> iccupasaggassa <bold>a</bold>kāro kvaci niccaṃ lopaṃ pappoti, kvaci niccaṃ lopaṃ na pappoti. Atra lopo vuccate, dvāraṃ pidahati, dvāraṃ pidahanto, pidahituṃ, pidahitvā, evaṃ <bold>a</bold>kāralopo bhavati. Dvāraṃ apidahitvā, evaṃ <bold>a</bold>kāralopo na bhavati. Ettha hi <bold>a</bold>kāro <bold>api</bold>upasaggassa avayavo na hoti. Kinti ce? Paṭisedhatthavācako nipātoyeva, upasaggāvayavo pana adassanaṃ gato, ayaṃ niccālopo. Evaṃ <bold>dhā</bold>dhātuto pubbassa <bold>api</bold> iccupasaggassa <bold>a</bold>kāro kvaci niccaṃ lopaṃ pappoti, kvaci niccaṃ lopaṃ na pappoti. Idaṃ acchariyaṃ idaṃ abbhutaṃ. Yatra hi nāma bhagavato pāvacane evarūpapopi nayo sandissati viññūnaṃ hadayavimhāpanakaro, yo ekasmiṃyeva dhātumhi ekasmiṃyeva upasagge ekasmiṃyevatthe kvaci lopālopavasena vibhajituṃ labbhati. Idāni mayaṃ sotūnaṃ paramakosallajananatthaṃ tadubhayampi ākāraṃ ekajjhaṃ karontā tadākāravatiṃ jinavarapāḷiṃ ānayāma –</paragraph>
    <gatha1 line="900">‘‘Gaṅgaṃ <pageBreak edition="Myanmar" number="0.0107" /> me pidahissanti, na taṃ sakkomi brāhmaṇa;</gatha1>
    <gatha2 line="901">Apidhetuṃ mahāsindhuṃ, taṃ kathaṃ so bhavissati;</gatha2>
    <gathalast line="902">Na te sakkomi akkhātuṃ, atthaṃ dhammañca pucchito.</gathalast>
    <gatha1 line="903">Cittatthasādhaniṃ etaṃ, gāthaṃ <bold>sambhavajātake</bold>;</gatha1>
    <gathalast line="904">Paññāsambhavamicchanto, kare citte sumedhaso’’ti.</gathalast>
    <paragraph line="905"><bold>Dhu gatitheriyesu. Gati</bold> gamanaṃ, <bold>theriyaṃ</bold> thirabhāvo. Dhavati. Dhuvaṃ.</paragraph>
    <paragraph line="906">Ettha ca <bold>dhuva</bold>nti thiraṃ. ‘‘Nicco dhuvo sassato avipariṇāmadhammo’’tiādīsu viya, tasmā <bold>dhuva</bold>nti thiraṃ kiñci dhammajātaṃ. Atha vā <bold>dhuva</bold>nti idaṃ gatitheriyatthavasena nibbānasseva adhivacanaṃ bhavitumarahati. Tañhi jātijarābyādhimaraṇasokādito muccitukāmehi dhavitabbaṃ gantabbanti <bold>dhuvaṃ,</bold> uppādavayābhāvena vā niccasabhāvattā dhavati thiraṃ sassataṃ bhavatīti <bold>dhuvaṃ</bold>. Yañhi sandhāya bhagavatā ‘‘dhuvañca vo bhikkhave desessāmi dhuvagāminiñca paṭipada’’nti vuttaṃ. <bold>Dhuva</bold>saddo ‘‘vacanaṃ dhuvasassata’’nti ettha thire vattati. ‘‘Dhuvañca bhikkhave desessāmī’’ti ettha nibbāne. ‘‘Dhuvaṃ buddho bhavissasī’’ti ettha pana ekaṃse nipātapadabhāvena vattatīti daṭṭhabbaṃ.</paragraph>
    <paragraph line="907"><bold>Dhū vidhūnane. Ū</bold>kārassa <bold>ū</bold>vattaṃ. Dhūvati. Dhūvitā, dhūvitabbaṃ. Rassatte ‘‘dhuto, dhutavā’’ iccapi rūpāni bhavanti.</paragraph>
    <paragraph line="908"><bold>Dhe pāne</bold>. Dhayati, dhīyati. Dhena.</paragraph>
    <paragraph line="909">Ettha ca <bold>dhenū</bold>ti dhayati pivati ito khīraṃ potakoti dhenu, ‘‘godhenu, assadhenu, migadhenū’’ti <bold>dhenu</bold>saddo sāmaññavasena sapotikāsu tiracchānagatitthīsu vattati, evaṃ santepi yebhuyyena gāviyaṃ vattati. Tathā hi ‘‘satta dhenusate datvā’’ti pāḷi dissati.</paragraph>
    <paragraph line="910"><bold>Sidhu</bold><pageBreak edition="Myanmar" number="0.0108" /><bold>gatiyaṃ</bold> sedhati, nisedhati, paṭisedhati. Siddho, pasiddho, nisiddho, paṭisiddho, paṭisedhito, paṭisedhako, paṭisedho, paṭisedhituṃ, paṭisedhitvā. Idha acinteyyabalattā upasaggānaṃ taṃyoge <bold>sidhu</bold>dhātussa nānappakārā atthā sambhavanti, aññesampi evameva.</paragraph>
    <paragraph line="911"><bold>Sidhu satthe maṅgalye ca. Satthaṃ</bold> sāsanaṃ, <bold>maṅgalyaṃ</bold> pāpavināsanaṃ vuddhikāraṇaṃ vā. Sedhati. Siddho, pasiddho, pasiddhi.</paragraph>
    <paragraph line="912"><bold>Dadha dhāraṇe</bold>. Janassa tuṭṭhiṃ dadhateti <bold>dadhi</bold>. Dhakārassa <bold>ha</bold>kāratte ‘‘dahatī’’ti rūpaṃ. Ayaṃ itthī imaṃ itthiṃ ayyikaṃ dahati. Ime purisā imaṃ purisaṃ pitāmahaṃ dahanti. Cittaṃ samādahātabbaṃ. Samādahaṃ cittaṃ.</paragraph>
    <paragraph line="913"><bold>Edha vuddhiyaṃ lābhe ca</bold>. Edhati. Edho, sukhedhito. Gambhīre gādhamedhati.</paragraph>
    <paragraph line="914">Ettha ca <bold>edho</bold>ti edhati. Vaḍḍhati etena pāvakoti edho. Indanaṃ, upādānaṃ. <bold>Sukhedhito</bold>ti sukhena edhito, sukhasaṃvaḍḍhitoti attho. <bold>Gādhamedhatī</bold>ti gādhaṃ patiṭṭhitaṃ edhati labhati.</paragraph>
    <paragraph line="915"><bold>Baddha saṃharise. Saṃhariso</bold> vinibaddhakriyā. Baddhati, vinibaddhati. Vinibaddhā.</paragraph>
    <paragraph line="916"><bold>Gādha patiṭṭhānissayagandhesu</bold>. Gādhati. Gādhaṃ kattā. Gambhīrato agādhaṃ.</paragraph>
    <paragraph line="917"><bold>Bādha viloḷane</bold> bādhati, vibādhati. Ābādho. Ābādhati cittaṃ viloḷetīti <bold>ābādho</bold>.</paragraph>
    <paragraph line="918"><bold>Nādha</bold><pageBreak edition="Myanmar" number="0.0109" /><bold>yācanādīsu</bold>. Nādhati. Nādhanaṃ.</paragraph>
    <paragraph line="919"><bold>Bandha bandhane</bold> bandhati. Bandhanako, bandho, bandhāpito, paṭibandho, bandhanaṃ, bandho, sambandhanaṃ, sambandho, pabandho, bandhu.</paragraph>
    <paragraph line="920">Tattha <bold>bandhana</bold>nti bandhanti satte etenāti bandhanaṃ, saṅkhalikādi. ‘‘Ayaṃ amhākaṃ vaṃso’’ti sambandhitabbaṭṭhena <bold>bandhu, theragāthāsaṃvaṇṇanāyaṃ</bold> pana ‘‘pemabandhanena bandhū’’ti vuttaṃ.</paragraph>
    <paragraph line="921"><bold>Dadhi asīghacāre. Asīghacāro</bold> asīghappavatti. Dandhati. Dandho, dandhapañño. Yo dandhakāle tarati, taraṇīye ca dandhati.</paragraph>
    <paragraph line="922"><bold>Vaddha vaddhane</bold>. Vaddhati. Vaddhi, vuddhi, vaddho, vuddho, jātivuddho, guṇavuddho, vayovuddho.</paragraph>
    <gatha1 line="923">Ye vuddhamapacāyanti, narā dhammassa kovidā;</gatha1>
    <gathalast line="924">Diṭṭheva dhamme pāsaṃsā, samparāye ca suggatiṃ.</gathalast>
    <paragraph line="925"><bold>Sadhu saddakucchiyaṃ</bold>. Sadhati.</paragraph>
    <paragraph line="926"><bold>Piḷadhi alaṅkāre</bold>. Piḷandhati. Piḷandhanaṃ.</paragraph>
    <gatha1 line="927">Piḷandhanamalaṅkāro, maṇḍanañca vibhūsanaṃ;</gatha1>
    <gathalast line="928">Pasādhanañcābharaṇaṃ, pariyāyā ime matā.</gathalast>
    <paragraph line="929"><bold>Medha hiṃsāyaṃ saṅgame ca</bold>. Medhati. Medhā, medhāvī. Atra <bold>medhā</bold>ti asani viya siluccaye kilese medhati hiṃsatīti medhā. Medhati vā siriyā sīlādīhi ca sappurisadhammehi saha gacchati na ekikā hutvā tiṭṭhatīti <bold>medhā,</bold> paññāyetaṃ nāmaṃ. Tathā hi –</paragraph>
    <gatha1 line="930">‘‘Paññā <pageBreak edition="Myanmar" number="0.0110" /> hi seṭṭhā kusalā vadanti,</gatha1>
    <gatha2 line="931">Nakkhattarājāriva tārakānaṃ;</gatha2>
    <gatha3 line="932">Sīlaṃ sirī cāpi satañca dhammo,</gatha3>
    <gathalast line="933">Anvāyikā paññavato bhavantī’’ti</gathalast>
    <unindented line="934">Vuttaṃ. <bold>Medhāvī</bold>ti dhammojapaññāya ca samannāgato puggalo.</unindented>
    <paragraph line="935"><bold>Sadhu madhu unde</bold>. Sadhati. Madhati. Madhu.</paragraph>
    <paragraph line="936"><bold>Budha bodhane</bold>. Bodhati. Buddho. Abhisambuddhāno. Sambuddhaṃ. Asambuddhaṃ. Bodhi. <bold>Divādi</bold>gaṇepi ayaṃ dissati. Tatrahi ‘‘bujjhatī’’ti rūpaṃ, idha pana ‘‘bodhatī’’ti rūpaṃ. ‘‘Yo nindaṃ apabodhatī’’ti pāḷi dissati. Kārite pana ‘‘bodheti’’ iccādīni.</paragraph>
    <paragraph line="937"><bold>Yudha sampahāre</bold>. Yodhati. Yodho. Yodhetha māraṃ paññāvudhena. Yuddhaṃ. Caraṇāyudho, caraṇāvudho vā. Āvudhaṃ. <bold>Divādi</bold>gaṇikassa panassa ‘‘yujjhatī’’ti rūpaṃ.</paragraph>
    <paragraph line="938"><bold>Dīdhi dittivedhanesu</bold>. Dīdhati. Dīdhiti. Ettha ca <bold>dīdhitī</bold>ti rasmi. Anekāni hi rasmināmāni.</paragraph>
    <gatha1 line="939">Rasmi ābhā pabhā raṃsi, ditti bhā ruci dīdhiti;</gatha1>
    <gatha2 line="940">Marīci juti bhāṇva’su, mayūkho kiraṇo karo;</gatha2>
    <gathalast line="941">Nāgadhāmo ca āloko, iccete rasmivācakā.</gathalast>
    <centered line="942">Cakārantarūpāni.</centered>
    <subhead line="943">Nakārantadhātu</subhead>
    <paragraph line="944"><bold>Nī naye</bold>. Neti, nayati, vineti. Vineyya hadaye daraṃ. Āneti. Ānayati. Netā. Vinetā. Nāyako. Neyyo <pageBreak edition="Myanmar" number="0.0111" />. Veneyyo. Venayiko. Vinīto puriso. Nīyamāne pisācena, kinnu tāta udikkhati. Nīyanto. Nettaṃ. Netti. Bhavanetti samūhatā. Nettiko. Udakañhi nayanti nettikā. Nettā. Nette ujuṃ gate sati. Nayo. Vinayo. Āyatanaṃ. Netuṃ. Vinetuṃ. Netvā. Vinetvā iccādīni.</paragraph>
    <paragraph line="945">Tattha <bold>netta</bold>nti samavisamaṃ dassentaṃ attabhāvaṃ netīti nettaṃ, cakkhu. <bold>Nettī</bold>ti nenti etāya satteti netti, rajju. <bold>Bhavanettī</bold>ti bhavarajju, taṇhāyetaṃ nāmaṃ. Tāya hi sattā goṇā viya gīvāya bandhitvā taṃ taṃ bhavaṃ niyyanti, tasmā bhavanettīti vuccati. <bold>Nettikā</bold>ti kassakā. <bold>Nettā</bold>ti gavajeṭṭhako yūthapati. <bold>Nayo</bold>ti nayanaṃ gamanaṃ nayo, pāḷigati. Atha vā tattha tattha netabboti <bold>nayo,</bold> sadisabhāvena netabbākāro. Nīyatīti <bold>nayo,</bold> tathattanayādi. Nīyati etenāti <bold>nayo,</bold> antadvayavivajjananayādi.</paragraph>
    <paragraph line="946">Tathā hi chabbidho nayo tathattanayo pattinayo desanānayo antadvayavivajjananayo acinteyyanayo adhippāyanayoti. Tesu <bold>tathattanayo</bold> antadvayavivajjananayena nīyati, <bold>pattinayo</bold> acinteyyanayena, <bold>desanānayo</bold> adhippāyanayena nīyati. Etthādimhi tividho nayo kammasādhanena nīyatīti ‘‘nayo’’ti vuccati, pacchimo pana tividho nayo karaṇasādhanena nīyati etena tathattādinayattayamiti ‘‘nayo’’ti vuccati. Imasmiṃ atthe papañciyamāne ganthavitthāro siyāti vitthāro na dassito.</paragraph>
    <paragraph line="947">Aparopi <pageBreak edition="Myanmar" number="0.0112" /> catubbidho nayo ekattanayo nānattanayo abyāpāranayo evaṃdhammatānayoti.</paragraph>
    <paragraph line="948">Vineti satte ettha, etenāti vā <bold>vinayo</bold>. Kāyavācānaṃ vinayanatopi vinayo. <bold>Āyatana</bold>nti anamatagge saṃsāre pavattaṃ atīva āyataṃ saṃsāradukkhaṃ yāva na nivattati, tāva nayateva pavattatevāti āyatanaṃ.</paragraph>
    <paragraph line="949">Ayaṃ panettha atthuddhāro. ‘‘Āyatananti assānaṃ kambojo āyatanaṃ, gunnaṃ dakkhiṇāpatho āyatana’’nti ettha sañjātiṭṭhānaṃ āyaanaṃ nāma. ‘‘Manorame āyatane, sevanti naṃ vihaṅgamā.</paragraph>
    <paragraph line="950">Chāyaṃ chāyatthino yanti, phalatthaṃ phalabhojino’’ti ettha samosaraṇaṭṭhānaṃ. ‘‘Pañcimāni bhikkhave vimuttāyatanānī’’ti ettha kāraṇaṃ. Aññepi pana payogā <bold>yata patiyatane</bold>ti ettha pakāsitā.</paragraph>
    <paragraph line="951"><bold>Nī pāpane</bold>. Neti, nayati. Nayanaṃ.</paragraph>
    <paragraph line="952"><bold>Nu thutiyaṃ</bold>. Noti, navati. Nuto.</paragraph>
    <paragraph line="953"><bold>Thana pana dhana sadde</bold>. Thanati. Panati. Dhanati.</paragraph>
    <paragraph line="954"><bold>Kana dittikantīsu</bold>. Kanati. Kaññā. Kanakaṃ.</paragraph>
    <paragraph line="955">Ettha ca yobbanibhāve ṭhitattā rūpavilāsena kanati dippati virocatīti <bold>kaññā</bold>. Atha vā kaniyati kāmiyabhi abhipatthiyati purisehītipi <bold>kaññā,</bold> yobbanitthī. <bold>Kanaka</bold>nti kanati, kanīyatīti vā <bold>kanakaṃ,</bold> suvaṇṇaṃ. Suvaṇṇassa hi anekāni nāmāni.</paragraph>
    <gatha1 line="956">Suvaṇṇaṃ kanakaṃ hemaṃ, kañcanaṃ haṭakampi ca;</gatha1>
    <gatha2 line="957">Jātarūpaṃ tapanīyaṃ, vaṇṇaṃ tabbhedakā pana;</gatha2>
    <gathalast line="958">Jambunadaṃ siṅgikañca, cāmikaranti bhāsitā.</gathalast>
    <paragraph line="959"><bold>Vana</bold><pageBreak edition="Myanmar" number="0.0113" /><bold>sana sambhattiyaṃ</bold>. Vanati. Vanaṃ. Sanati.</paragraph>
    <paragraph line="960">Tattha vananti. Taṃ sambhajanti mayūrakokilādayo sattāti <bold>vanaṃ,</bold> araññaṃ. Vanati sambhajati saṃkilesapuggalanti <bold>vanaṃ,</bold> taṇhā.</paragraph>
    <paragraph line="961"><bold>Mana abbhāse</bold>. Manati. Mano.</paragraph>
    <paragraph line="962"><bold>Māna vīmaṃsāyaṃ,</bold> vīmaṃsati. Vīmaṃsā.</paragraph>
    <paragraph line="963"><bold>Jana suna sadde</bold>. Janati. Sunati.</paragraph>
    <paragraph line="964">Ettha ca ‘‘kasmā te eko bhujo janati, eko te na janatī bhujo’’ti pāḷi nidassanaṃ. Tattha <bold>janatī</bold>ti sunati saddaṃ karoti.</paragraph>
    <paragraph line="965"><bold>Khanu avadāraṇe</bold> khanati. Sukhaṃ. Dukkhaṃ. Khato āvāṭo.</paragraph>
    <paragraph line="966">Tattha <bold>sukha</bold>nti suṭṭhu dukkhaṃ khanatīti sukhaṃ. Duṭṭhu khanati kāyikacetasikasukhanti <bold>dukkhaṃ</bold>. Aññamaññapaṭipakkhā hi ete dhammā. Dvidhā cittaṃ khanatīti vā <bold>dukkhaṃ. Curādi</bold>gaṇavasena pana ‘‘sukhayatīti sukhaṃ, dukkhayatīti dukkha’’nti nibbacanāni gahetabbāni. Samāsapaavasena ‘‘sukaraṃ khamassāti <bold>sukhaṃ,</bold> dukkaraṃ khamassāti <bold>dukkha’’</bold>nti nibbacanānipi vividhā hi saddānaṃ byuppatti pavatti nimittañca.</paragraph>
    <paragraph line="967"><bold>Dāna avakhaṇḍane</bold>. Dānati. Apadānaṃ.</paragraph>
    <paragraph line="968"><bold>Sāna tejane. Tejanaṃ</bold> nisānaṃ. Sānati.</paragraph>
    <paragraph line="969"><bold>Hana hiṃsāgatīsu</bold>. Ettha pana <bold>hiṃsā</bold>vacanena pharusāya vācāya pīḷanañca daṇḍādīhi paharaṇañca gahitaṃ, tasmā <bold>hana hiṃsāpaharaṇagatīsū</bold>ti attho gahetabbo. Tathā hi ‘‘rājāno coraṃ gahetvā haneyyuṃ vā bandheyyuṃ vā’’ti. Pāṭhassa atthaṃ saṃvaṇṇentehi <bold>‘‘haneyyu</bold>nti potheyyuñceva chindeyyuñcā’’ti <pageBreak edition="Myanmar" number="0.0114" /> vuttaṃ. Ettha ca chedanaṃ nāma hatthapādādichedanaṃ vā sīsacchedavasena māraṇaṃ vā. <bold>Hana</bold>ssa <bold>vadhā</bold>deso <bold>ghātā</bold>deso ca bhavati, hanti hanati, hananti. Hanasi, hanatha. Sesaṃ sabbaṃ neyyaṃ.</paragraph>
    <paragraph line="970"><bold>Hiṃsā</bold>dayo cattāro atthā labbhanti. ‘‘Hanti hatthehi pādehī’’ti ettha pana <bold>hantī</bold>ti paharatīti attho. ‘‘Kuddho hi pitaraṃ hanti. Vikkosamānā tibbāhi, hanti nesaṃ varaṃ vara’’nti. Ettha <bold>hantī</bold>ti mārentīti attho. ‘‘Vadhati, vadheti, ghāteti’’ iccapi rūpāni bhavanti. Tattha ‘‘vadhati na rodati, āpatti dukkaṭassa. Attānaṃ vadhitvā vadhitvā rodatī’’tiādīsu vadho paharaṇaṃ. Pāṇaṃ vadheti. Pāṇavadho. ‘‘Esa vadho khaṇḍahālassa. Satte ghātetī’’ti ca ādīsu vadho māraṇaṃ.</paragraph>
    <paragraph line="971">‘‘Upāhanaṃ, vadhū’’ti ca ettha <bold>hanavadha</bold>saddatthogamanaṃ. ‘‘Purisaṃ hanati. Sītaṃ uṇhaṃ paṭihanati’’ iccādīni kattupadāni. Devadatto yaññadattena haññati. Tato vātātape ghore, sañjāte paṭihaññati. Paccattavacanassekārattaṃ, yathā ‘‘vanappagumbe’’ti. Vihārenāti padaṃ sambandhitabbaṃ, iccādīni kammapadāni. Hantā. Hato. Vadhako. Vadhū. Āghāto. Upaghāto. Ghātako. Paṭigho. Saṅgho. Byaggho. Sakuṇagghi. Hantuṃ, hanituṃ, hantvā, hanitvā. Vajjhetvā, vadhitvā iccādīni sanāmikāni tumantādipadāni.</paragraph>
    <paragraph line="972">Tattha <bold>upāhana</bold>nti taṃ taṃ ṭhānaṃ upahananti upagacchanti tato ca āhananti āgacchanti etenāti upāhanaṃ. <bold>Vadhū</bold>ti kilesavasena sunakhampi upagamanasīlāti vadhū, sabbāsaṃ itthīnaṃ <pageBreak edition="Myanmar" number="0.0115" /> sādhāraṇametaṃ. Atha vā <bold>vadhū</bold>ti suṇisā. Tathā hi ‘‘tena hi vadhu yadā utunī ahosi, pupphaṃ te uppannaṃ, atha me āroceyyāsī’’ti ettha vadhūti suṇisā vuccati. Sā pana ‘‘ayaṃ no puttassa bhariyā’’ti sassusasurehi adhigantabbā jānitabbāti <bold>vadhū</bold>ti vuccati. Gatyatthānaṃ katthaci buddhiyatthakathanato ayamattho labbhateva. ‘‘Suṇhā, suṇisā, vadhū’’ iccete pariyāyā. <bold>Saṅgho</bold>ti bhikkhusamūho. Samaggaṃ kammaṃ samupagacchatīti saṅgho, suṭṭhu vā kilese hanti tena tena maggāsinā māretītipi saṅgho, puthujjanāriyavasena vuttānetāni. Vividhe satte āhanati bhuso ghātetīti <bold>byaggho</bold>. So eva ‘‘viyaggho, vaggho’’ti ca vuccati. Aparampi puṇḍarīkoti tassa nāmaṃ. Dubbale sakuṇe hantīti <bold>sakuṇagghi,</bold> seno, ayaṃ pana <bold>hana</bold>dhātu <bold>divādi</bold>gaṇe ‘‘paṭihaññatī’’ti akammakaṃ kattupadaṃ janeti. Tathā hi ‘‘buddhassa bhagavato vohāro lokiye sote paṭihaññatī’’tiādikā pāḷiyo dissanti.</paragraph>
    <paragraph line="973"><bold>Ana pāṇane. Pāṇanaṃ</bold> sasanaṃ. Anati. Ānaṃ, pānaṃ. ‘‘Tattha <bold>āna</bold>nti assāso. <bold>Pāna</bold>nti passāso. Etesu <bold>assāso</bold>ti bahi nikkhamanavāto. <bold>Passāso</bold>ti anto pavisanavāto’’ti <bold>vinayaṭṭhakathāyaṃ</bold> vuttaṃ, <bold>suttantaṭṭhakathāsu</bold> pana uppaṭipāṭiyā āgataṃ. Tattha yasmā sabbesampi gabbhaseyyakānaṃ mātukucchito nikkhamanakāle paṭhamaṃ abbhantaravāto bahi nikkhamati, pacchā bāhiravāto sukhumaṃ rajaṃ gahetvā abbhantaraṃ pavisanto tāluṃ āhacca nibbāyati, tasmā <bold>vinayaṭṭhakathāyaṃ</bold> ‘‘assāsoti bahi nikkhamanavāto, passāsoti anto pavisanavāto’’ti vuttaṃ. Etesu <pageBreak edition="Myanmar" number="0.0116" /> dvīsu nayesu vinayanayena anto uṭṭhitasasanaṃ <bold>assāso,</bold> bahi uṭṭhitasasanaṃ <bold>passāso</bold>. Suttantanayena pana bahi uṭṭhahitvāpi anto sasanato <bold>assāso</bold>. Anto uṭṭhahitvāpi bahi sasanato <bold>passāso</bold>. Ayameva ca nayo ‘‘assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā cā’’ti, ‘‘passāsādimajjhapariyosānaṃ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti imāya <bold>pāḷiyā</bold> sametīti veditabbaṃ.</paragraph>
    <paragraph line="974"><bold>Dhana dhaññe</bold>. Dhananaṃ <bold>dhaññaṃ,</bold> siripuññapaññānaṃ sampadāti attho. Dhātuattho hi yebhuyyena bhāvavasena kathiyati ṭhapetvā <bold>vakkarukkhatace</bold>ti evamādippabhedaṃ. Yathā bhāvatthe vattamānena <bold>ya</bold>paccayena saddhiṃ <bold>na</bold>kārassa <bold>yya</bold>kāraṃ katvā thenanaṃ <bold>theyya</bold>nti vuccati, evamidha <bold>ya</bold>paccayena saddhiṃ <bold>na</bold>kārassa <bold>ñña</bold>kāraṃ katvā dhananaṃ <bold>dhañña</bold>nti vuccati. Dhanino vā bhāvo <bold>dhaññaṃ,</bold> tasmiṃ dhaññe. Dhanti, dhanati. Dhanitaṃ. Dhaññaṃ. Yasmā pana <bold>dhañña</bold>saddena siripuññapaññāsampadā gahitā, tasmā ‘‘dhaññapuññalakkhaṇasampannaṃ puttaṃ vijāyī’’tiādīsu <bold>dhañña</bold>saddena siripaññāva gahetabbā puññassa visuṃ vacanato.</paragraph>
    <gatha1 line="975">‘‘Nadato parisāyante, vāditabbapahārino;</gatha1>
    <gathalast line="976">Ye te dakkhanti vadanaṃ, dhaññā te narapuṅgava.</gathalast>
    <gatha1 line="977">Dīghaṅgulī tambanakhe, subhe āyatapaṇhike;</gatha1>
    <gathalast line="978">Ye pāde paṇamissanti, tepi dhaññā guṇandhara.</gathalast>
    <gatha1 line="979">Madhurāni pahaṭṭhāni, dosagghāni hitāni ca;</gatha1>
    <gathalast line="980">Yetevākyāni sossanti, tepi dhaññānaruttamā’’ti</gathalast>
    <unindented line="981">Evamādīsu <pageBreak edition="Myanmar" number="0.0117" /> pana <bold>dhañña</bold>saddena puññasampadā gahetabbā, puññasampadāya vā saddhiṃ siripaññāsampadāpi gahetabbā. Idamettha nibbacanaṃ ‘‘dhaññaṃ siripuññapaññāsampadā etesaṃ atthīti <bold>dhaññā’’</bold>ti. ‘‘Dhaññaṃ maṅgalasammata’’nti ettha tu ‘‘uttamaratanaṃ ida’’nti dhanāyitabbaṃ saddhāyitabbanti <bold>dhaññaṃ,</bold> sirisampannaṃ puññasampannaṃ paññāsampannantipi attho yujjati. ‘‘Dhaññaṃ dhanaṃ rajataṃ jātarūpa’’nti ca ādīsu ‘‘natthi dhaññasamaṃ dhana’’nti vacanato dhanāyitabbanti <bold>dhaññaṃ,</bold> kiṃ taṃ? Pubbaṇṇaṃ. Apica osadhivisesopi <bold>dhañña</bold>nti vuccati. <bold>Dhana</bold>saddassa ca pana samāsavasena ‘‘adhano, niddhano’’ti ca natthi dhanaṃ etassāti atthena daliddapuggalo vuccati. ‘‘Nidhanaṃ yātī’’tiettha tu kampanatthavācakassa <bold>dhū</bold>dhātussa vasena vināso <bold>nidhana</bold>nti vuccatīti.</unindented>
    <paragraph line="982"><bold>Muna gatiyaṃ</bold>. Munati.</paragraph>
    <paragraph line="983"><bold>Cine maññanāyaṃ</bold>. Aluttantoyaṃ dhātu, yathā gile, yathā ca mile. Cināyati, ocināyati. ‘‘Sabbo taṃ jano ocināyatū’’ti idamettha pāḷi nidassanaṃ. <bold>Ocināyata</bold>ti avamaññatūti.</paragraph>
    <centered line="984">Iti <bold>bhūvādi</bold>gaṇe <bold>ta</bold>vaggantadhāturūpāni</centered>
    <paragraph line="985">Samattāni.</paragraph>
    <subhead line="986">Pakārantadhātu</subhead>
    <paragraph line="987">Idāni <bold>pa</bold>vaggantadhāturūpāni vuccante –</paragraph>
    <paragraph line="988"><bold>Pā pāne. Pānaṃ</bold> pivanaṃ. ‘‘Pāti, pānti. Pātu, pāntu’’ iccādi yathārahaṃ yojetabbaṃ.</paragraph>
    <gatha1 line="989">Khippaṃ gīvaṃ pasārehi, na te dassāmi jīvitaṃ;</gatha1>
    <gathalast line="990">Ayañhite mayā rūḷho, saro pāssati lohitanti.</gathalast>
    <paragraph line="991">Atra <pageBreak edition="Myanmar" number="0.0118" /> hi <bold>pāssatī</bold>ti pivissati. ‘‘Pāssati, pāssanti. Pāssasi, pāssatha. Pāssāmi, pāssāma’’ iccādinā, ‘‘apassā, apassaṃsu’’ iccādinā ca nayena sesaṃ sabbaṃ yojetabbaṃ nayaññūhi. Ko hi samattho sabbāni buddhavacanasāgare vicitrāni vippakiṇṇarūpantararatanāni uddharitvā dassetuṃ, tasmā sabbāsupi dhātūsu saṅkhepena gahaṇūpāyamattameva dassitaṃ. Pivati, pivanti. Pivaṃ, pivanto, pivamāno, pivaṃ bhāgirasodakaṃ. Kārite kumāraṃ khīraṃ pāyeti. Muhuttaṃ taṇhāsamanaṃ, khīraṃ tvaṃ pāyito mayā. Kamme pīyati, pītaṃ. <bold>Tu</bold>mādīsu ‘‘pātuṃ, pivituṃ, pitvā, pivitvā, pāyetvā’’ iccādīni yojetabbāni. Aññesupi ṭhānesu pāḷinayānurūpena saddarūpāni evameva yojetabbāni.</paragraph>
    <paragraph line="992"><bold>Pā rakkhaṇe</bold>. Pāti. Nipāti. Pitā, gopo.</paragraph>
    <paragraph line="993"><bold>Pā pūraṇe</bold>. Pāti, vippāti. Vippo.</paragraph>
    <paragraph line="994"><bold>Vippo</bold>ti brāhmaṇo. So hi vippeti pūreti visiṭṭhena veduccāraṇādinā attano brāhmaṇakammena lokassa ajjhāsayaṃ attano ca hadaye vedānīti <bold>vippo</bold>ti vuccati. ‘‘Jāto vippakule aha’’nti ettha hi brāhmaṇo ‘‘vippo’’ti vuccati. Tassa kulaṃ <bold>vippakula</bold>nti.</paragraph>
    <paragraph line="995"><bold>Pū pavane</bold>. Pavati. Putto, puññaṃ. Ettha <bold>putto</bold>ti attano kulaṃ pavati sodhetīti putto. <bold>Kiyā</bold>digaṇaṃ pana patvā ‘‘punātī’’ti vattabbaṃ.</paragraph>
    <gatha1 line="996">Putto’trajo suto sūnu,</gatha1>
    <gatha2 line="997">Tanujo tanayo’raso;</gatha2>
    <gatha3 line="998">Puttanattādayo cātha,</gatha3>
    <gathalast line="999">Apaccanti pavuccare.</gathalast>
    <gatha1 line="1000">Itthiliṅgamhi <pageBreak edition="Myanmar" number="0.0119" /> vattabbe, puttīti atrajāti ca;</gatha1>
    <gatha2 line="1001">Vattabbaṃ sesaṭṭhānesu, yathārahamudīraye;</gatha2>
    <gathalast line="1002">Pāḷiyañhi atrajāti, itthī puttī kathiyati;</gathalast>
    <paragraph line="1003">Ettha pana –</paragraph>
    <gatha1 line="1004">‘‘Tato dve sattarattassa, vedehassatrajā piyā;</gatha1>
    <gathalast line="1005">Rājakaññā rucā nāma, dhātimātaramabravī’’ti</gathalast>
    <unindented line="1006">Ayaṃ pāḷi nidassanaṃ. ‘‘Puttī, dhītā, duhitā, attajā’’ti iccete pariyāyā. Evaṃ atrajāti itthivācakassa itthiliṅgassa dassanato <bold>suta</bold>saddādīsupi itthiliṅganayo labbhamānālabbhamānavasena upaparikkhitabbo. Tathā hi loke ‘‘vesso, suddo, naro, kiṃpuriso’’ iccādīnaṃ yugaḷabhāvena ‘‘vessī, suddī, nārī, kiṃpurisī’’tiādīni itthivācakāni liṅgāni dissanti. ‘‘Puriso pumā’’ iccādīnaṃ pana yugaḷabhāvena itthivācakāni itthiliṅgāni na dissanti. <bold>Puñña</bold>nti ettha pana attano kārakaṃ pavati sodhetīti puññaṃ. <bold>Kiyādi</bold>gaṇaṃ pana patvā punātīti <bold>puñña</bold>nti vattabbaṃ.</unindented>
    <gatha1 line="1007">Añño atthopi vattabbo, niruttilakkhaṇassito;</gatha1>
    <gathalast line="1008">Tasmā nibbacanaṃ ñeyyaṃ, janapūjādito idha.</gathalast>
    <paragraph line="1009">Paraṃ pujjabhavaṃ janetīti <bold>puññaṃ</bold>. Sadā pūjitaṃ vā janetīti <bold>puññaṃ</bold>. Janaṃ attakāraṃ punātīti <bold>puññaṃ</bold>. Asesaṃ apuññaṃ punātīti <bold>puññaṃ</bold>.</paragraph>
    <gatha1 line="1010">Kalyāṇaṃ kusalaṃ puññaṃ, subhamicceva niddise;</gatha1>
    <gathalast line="1011">Kammassa kusalassādhi-vacanaṃ vacane paṭu.</gathalast>
    <paragraph line="1012"><bold>Pe gatiyaṃ</bold>. Peti, penti. Pesi, petha. Idha bhikkhave ekacco assakhaḷuṅko pehīti vutto viddho samāno codito sārathinā pacchato paṭisakkati, piṭṭhito rathaṃ paṭivatteti. Ummaggaṃ gaṇhāti, ubbaṭumaṃ rathaṃ karoti.</paragraph>
    <paragraph line="1013"><bold>Pe</bold><pageBreak edition="Myanmar" number="0.0120" /><bold>vuddhiyaṃ</bold> payati. Pāyo, apāyo. Ettha <bold>apāyo</bold>ti natthi pāyo vuddhi etthāti apāyo. <bold>Aya</bold>dhātuvasenapi attho netabbo, ayato vuddhito, sukhato vā apetoti <bold>apāyo,</bold> nirayatiracchānayonipettivisayaasurakāyā.</paragraph>
    <paragraph line="1014"><bold>Pe sosane</bold>. Pāyati, payati vā. Nipako. Ettha <bold>nipako</bold> nipayati visoseti paṭipakkhaṃ, tato vā attānaṃ nipāti rakkhatīti nipako, sampajāno.</paragraph>
    <paragraph line="1015"><bold>Gupa rakkhaṇe</bold>. Gopati. Gopako.</paragraph>
    <paragraph line="1016">Nagaraṃ yathā paccantaṃ, guttaṃ sāntarabāhiraṃ.</paragraph>
    <paragraph line="1017">Evaṃ gopetha attānaṃ, khaṇo ve mā upaccagā.</paragraph>
    <paragraph line="1018"><bold>Gopethā</bold>ti gopeyya rakkheyya.</paragraph>
    <paragraph line="1019"><bold>Vapa santāne</bold>. Vapati.</paragraph>
    <paragraph line="1020"><bold>Sapa samavāye</bold>. Sapati.</paragraph>
    <paragraph line="1021"><bold>Cupa mandagatiyaṃ</bold>. Copati.</paragraph>
    <paragraph line="1022"><bold>Tupa hiṃsāyaṃ</bold>. Topati. Tuppati.</paragraph>
    <paragraph line="1023"><bold>Gupa gopanajigucchanesu</bold>. Gopati, jigucchati. Jigucchaṃ, jigucchamāno. Jegucchī. Jigucchitvā iccādīni.</paragraph>
    <paragraph line="1024"><bold>Kapu hiṃsātakkalagandhesu</bold>. Kappati. Kappūro.</paragraph>
    <paragraph line="1025"><bold>Kapu sāmatthiye</bold>. Idaṃ amhākaṃ kappati. Netaṃ amhesu kappati.</paragraph>
    <paragraph line="1026"><bold>Kapa karuṇāyaṃ</bold>. Kapati. Kapaṇo, kāpaññaṃ. Tattha <bold>kapatī</bold>ti karuṇāyati, <bold>kāpañña</bold>nti kapaṇabhāvo.</paragraph>
    <paragraph line="1027"><bold>Sapa</bold><pageBreak edition="Myanmar" number="0.0121" /><bold>akkose</bold>. Sapati. Sapatho, abhisapatho, abhisapito, sapanako.</paragraph>
    <paragraph line="1028"><bold>Vapa bījanikkhepe</bold>. Bījaṃ vapati. Vāpako. Vāpitaṃ dhaññaṃ. Vuttaṃ bījaṃ purisena. Bījaṃ vappati. Vappamaṅgalaṃ.</paragraph>
    <paragraph line="1029"><bold>Supa sayane</bold>. Supati. Sukhaṃ supanti munayo, ye itthīsu na bajjhare. Sutto puriso, supanaṃ, suttaṃ.</paragraph>
    <paragraph line="1030"><bold>Khipa peraṇe. Peraṇaṃ</bold> cuṇṇikaraṇaṃ pisanaṃ. Khepati. Khepako.</paragraph>
    <paragraph line="1031"><bold>Khipa abyattasadde</bold>. Khipati. Khipitasaddo. Yadā ca dhammaṃ desento, khipi lokagganāyako.</paragraph>
    <paragraph line="1032"><bold>Khipa chaḍḍano</bold>. Khipati, ukkhipati, vikkhipati, avakhipati, saṃkhipati. Khittaṃ, ukkhittaṃ, pakkhittaṃ, vikkhittaṃ iccādīni.</paragraph>
    <paragraph line="1033"><bold>Opa niṭṭhubhane. Niṭṭhubhanaṃ</bold> kheḷapātanaṃ. Opati. Osadhaṃ saṅkharitvā mukhe kheḷaṃ opi.</paragraph>
    <paragraph line="1034"><bold>Lipi upalepe</bold>. Lepati. Littaṃ paramena tejasā.</paragraph>
    <paragraph line="1035"><bold>Khipi gatiyaṃ</bold>. Khimpati.</paragraph>
    <paragraph line="1036"><bold>Ḍipa khepe</bold>. Ḍepati.</paragraph>
    <paragraph line="1037"><bold>Nidapi nidampane. Nidampanaṃ</bold> nāma sassarukkhādīsu vīhisīsaṃ vā varakasīsaṃ vā acchinditvā khuddakasākhaṃ vā abhañjitvā yathāṭhitameva hatthena gahetvā ākaḍḍhitvā bījamattasseva vā paṇṇamattasseva vā gahaṇaṃ. Puriso vīhisīsaṃ nidampati, rukkhapattaṃ nidampati. Nidampako, nidampitaṃ, nidampituṃ, nidampitvā.</paragraph>
    <paragraph line="1038"><bold>Tapa</bold><pageBreak edition="Myanmar" number="0.0122" /><bold>dittiyaṃ. Ditti</bold> virocanaṃ. Divā tapatiādicco.</paragraph>
    <paragraph line="1039"><bold>Tapa ubbege. Ubbego</bold> utrāso bhīrutā. Tapati, uttapati. Ottappaṃ, ottappiyaṃ dhanaṃ.</paragraph>
    <paragraph line="1040"><bold>Tapa dhūpa santāpe</bold>. Tapati. Tapodhanaṃ, ātāpo. Ātāpī. Ātapaṃ. Dhūpati, sandhūpano, kamme tāpiyati. Dhūpiyati. Bhāve tāpanaṃ, tāpo, paritāpo, santāpo. Dhūpanaṃ.</paragraph>
    <centered line="1041"><bold>Pa</bold>kārantadhāturūpāni.</centered>
    <subhead line="1042">Phakārantadhātu</subhead>
    <paragraph line="1043"><bold>Puppha vikasane</bold>. Akammako cāyaṃ sakammako ca. Pupphati. Pupphaṃ, pupphanaṃ, pupphito, pupphituṃ, pupphitvā. Pupphanti pupphino dumā. Thalajā dakajā pupphā, sabbe pupphanti tāvade. Mañjūsako nāma rukkho yattakāni udake vā thale vā pupphāni, sabbāni pupphati.</paragraph>
    <paragraph line="1044"><bold>Tupha hiṃsāyaṃ</bold>. Tophati.</paragraph>
    <paragraph line="1045"><bold>Dapha daphi vappha gatiyaṃ</bold>. Daphati. Damphati. Vapphati.</paragraph>
    <paragraph line="1046"><bold>Dipha kathanayuddhanindāhiṃsādānesu</bold>. Dephati. Depho.</paragraph>
    <paragraph line="1047"><bold>Tapha tittiyaṃ. Titti</bold> tappanaṃ, taphati.</paragraph>
    <paragraph line="1048"><bold>Dupha upakkilese</bold>. Upakkilissanaṃ <bold>upakkileso</bold>. Dophati.</paragraph>
    <paragraph line="1049"><bold>Gupha ganthe. Gantho</bold> ganthikaraṇaṃ. Gophati.</paragraph>
    <centered line="1050"><bold>Pha</bold>kārantadhāturūpāni.</centered>
    <subhead line="1051">Bakārantadhātu</subhead>
    <paragraph line="1052"><bold>Bhabba</bold><pageBreak edition="Myanmar" number="0.0123" /><bold>hiṃsāyaṃ</bold>. Bhabbati. Bhabbo.</paragraph>
    <paragraph line="1053"><bold>Pabba vabba mabba kabba khabba gabba sabba cabba gatiyaṃ</bold>. Pabbati. Vabbati. Mabbati. Kabbati. Khabbati. Gabbati. Sabbati. Cabbati.</paragraph>
    <paragraph line="1054"><bold>Abba sabba hiṃsāyañca</bold>. Gatyāpekkhāya <bold>ca</bold>kāro. Abbati. Sabbati.</paragraph>
    <paragraph line="1055"><bold>Kubi acchādane</bold>. Kubbati.</paragraph>
    <paragraph line="1056"><bold>Lubi tubi addane</bold>. Lumbati. Tumbati. Lumbinīvanaṃ. Udakatumbo. Athopi dve ca tumbāni.</paragraph>
    <paragraph line="1057"><bold>Cubi vadanasaṃyoge</bold>. Puttaṃ muddhani cumbati. Mukhe cumbati. Ettha siyā ‘‘yadi vadanasaṃyoge <bold>cubi</bold>dhātu vattati, kathaṃ <bold>ambudharabinducumbitakūṭo</bold>ti ettha avadane aviññāṇake pabbatakūṭe ambudharabindūnaṃ cumbanaṃ vutta’’nti? Saccaṃ, taṃ pana cumbanākārasadisenākārena sambhavaṃ cetasi ṭhapetvā vuttaṃ, yathā adassanasambhavepi dassanasadisenākārena sambhūtattā ‘‘rodante dārake disvā, ubbiddhā vipulā dumā’’ti acakkhukānampi rukkhānaṃ dassanaṃ vuttaṃ, evamidhāpi cumbanākārasadisenākārena sambhūtattā avadanānampi ambudharabindūnaṃ cumbanaṃ vuttaṃ. Sabhāvato pana aviññāṇakānaṃ dassanacumbanādīni ca natthi, saviññāṇakānaṃyeva tāni hontīti. Ayaṃ nayo <bold>kamu padavikkhepe</bold>tiādīsupi netabbo.</paragraph>
    <paragraph line="1058"><bold>Ubbi tubbi thubbi dubbi dhubbi hiṃsatthā</bold>. Ubbati. Tubbati. Thubbati. Dubbati. Dubbā. Dhubbati. Ettha <bold>dubbā</bold>ti dabbatiṇaṃ, yaṃ ‘‘tiriyā nāma tiṇajātī’’ti pāḷiyaṃ āgataṃ. Ettha ca <bold>dubbā</bold>ti itthiliṅgaṃ, <bold>dabba</bold>nti napuṃsakaliṅganti daṭṭhabbaṃ.</paragraph>
    <paragraph line="1059"><bold>Mubbi</bold><pageBreak edition="Myanmar" number="0.0124" /><bold>bandhane</bold>. Mubbati.</paragraph>
    <paragraph line="1060"><bold>Kubbi uggame</bold>. Kubbati.</paragraph>
    <paragraph line="1061"><bold>Pubba pabba sabba pūraṇe</bold>. Pubbati. Pabbati. Sabbati. Etta siyā ‘‘nanu bho <bold>pubbasabba</bold>saddā sabbanāmāni, kasmā panete dhātucintāyaṃ gahitā’’ti? Vuccate – sabbanāmesu ca <bold>tu</bold>mantādivirahitesu ca nipātesu upasaggesu ca dhātucintā nāma natthi, imāni pana sabbanāmāni na honti. Kevalaṃ sutisāmaññena sabbanāmāni viya upaṭṭhahanti, tena te tabbhāvamuttattā dhātucintāyaṃ pubbācariyehi gahitā ‘‘pubbati sabbatī’’ti payogadassanatoti. Yadi evaṃ kasmā buddhavacane etāni rūpāni na santīti? Anāgamanabhāvena na santi, na avijjamānabhāvena. Kiñcāpi buddhavacanesu etāni rūpāni na santi, tathāpi porāṇehi anumatā purāṇabhāsāti gahetabbāni, yathā ‘‘nāthatīti nātho’’ti ettha ‘‘nāthatī’’ti rūpaṃ buddhavacane avijjamānampi gahetabbaṃ hoti, evaṃ imānipi. Tasmā vohāresu viññūnaṃ kosallatthāya sāsane avijjamānāpi sāsanānurūpā lokikappayogā gahetabbāti ‘‘pubbati sabbatī’’ti rūpāni gahitāni. Esa nayo aññesupi ṭhānesu veditabbo.</paragraph>
    <paragraph line="1062"><bold>Camba adane</bold>. Cambati.</paragraph>
    <paragraph line="1063"><bold>Kabba khabba gabba dabbe. Dabbo</bold> ahaṅkāro. Kabbati. Khabbati. Gabbati.</paragraph>
    <paragraph line="1064"><bold>Abi dabi sadde</bold>. Ambati. Ambā, ambu. Dambati.</paragraph>
    <paragraph line="1065"><bold>Labi avasaṃsane. Avasaṃsanaṃ</bold> avalambanaṃ. Lambati, vilambati, byālambati. Nīce co’lambate sūriyo. Ālambati <pageBreak edition="Myanmar" number="0.0125" />. Ālambanaṃ, tadālambanaṃ, tadālambaṇaṃ, tadālambaṃ vā. Lābu. Alābu vā, <bold>a</bold>kāro hi tabbhāve.</paragraph>
    <centered line="1066"><bold>Ba</bold>kārantadhāturūpāni.</centered>
    <subhead line="1067">Bhakārantadhātu</subhead>
    <paragraph line="1068"><bold>Bhā dittiyaṃ</bold>. Cando bhāti, pañhā maṃ paṭibhāti. Ratti vibhāti. Bhāṇu, paṭibhānaṃ. Vibhātā ratti.</paragraph>
    <paragraph line="1069"><bold>Bhī bhaye</bold>. Bhāyati. Bhayaṃ, bhayānako, bhīmo, bhīmaseno, bhīru, bhīruko, bhīrukajātiko. Kārite ‘‘bhāyeti, bhāyayati, bhāyāpeti, bhāyāpayatī’’ti rūpāni.</paragraph>
    <paragraph line="1070"><bold>Sabhu sambhu hiṃsāyaṃ</bold>. Sabhati. Sambhati.</paragraph>
    <paragraph line="1071"><bold>Sumbha bhāsane ca. Ca</bold>kāro hiṃsāpekkhako. Sumbhati. Sumbho. Kusumbho.</paragraph>
    <paragraph line="1072">Ettha <bold>sumbho</bold>ti āvāṭo. ‘‘Sumbhaṃ nikkhanāhī’’ti idamettha nidassanaṃ. <bold>Kusumbho</bold>ti khuddakaāvāṭo, ‘‘pabbatakandarapadarasākhāparipūrā kusumbhe paripūrentī’’ti idamettha nidassanaṃ.</paragraph>
    <paragraph line="1073"><bold>Abbha vabbha mabbha gatiyaṃ</bold>. Abbhati. Abbho. Vabbhati. Mabbhati.</paragraph>
    <paragraph line="1074">Ettha <bold>abbho</bold>ti megho. So hi abbhati anekasatapaṭalo hutvā gacchatīti ‘‘abbho’’ti vuccati. ‘‘Vijjumālī satakkakū’’ti vuttaṃ. <bold>Satakkakū</bold>ti ca anekasatapaṭalo. Ettha ca <bold>abbha</bold>saddo tiliṅgiko daṭṭhabbo. Tathā <pageBreak edition="Myanmar" number="0.0126" /> hi ayaṃ ‘‘abbhuṭṭhitova sa yāti, sa gacchaṃ na nivattatī’’ti ettha pulliṅgo. ‘‘Abbhā, mahikā, dhūmo, rajo, rāhū’’ti ettha itthiliṅgo. ‘‘Abbhāni candamaṇḍalaṃ chādentī’’ti ettha napuṃsakaliṅgo.</paragraph>
    <paragraph line="1075">Imāni pana meghassa nāmāni –</paragraph>
    <gatha1 line="1076">Megho valāhako laṅghi, jīmūto ambudo ghano;</gatha1>
    <gathalast line="1077">Dhārādharo ambudharo, pajjunno himagabbhako.</gathalast>
    <paragraph line="1078"><bold>Yabha methune</bold>. Mithunassa janadvayassa idaṃ kammaṃ <bold>methūnaṃ,</bold> tasmiṃ methune <bold>yabha</bold>dhātu vattati. Yabhati. Yābhassaṃ.</paragraph>
    <paragraph line="1079">Ettha ca ‘‘methuna’’nti esā sabbhivācā, lajjāsampannehi puggalehi vattabbabhāsābhāvato. Tathā hi ‘‘methuno dhammo na paṭisevitabbo’’ti ca ‘‘na me rājā sakhā hoti, na rājā hoti methuno’’ti ca sobhane vācāvisaye ayaṃ bhāsā āgatā. ‘‘Yabhatī’’tiādikā pana bhāsā ‘‘sikharaṇī’’tiādikā bhāsā viya asambhivācā. Na hi hirottappasampanno lokiyajanopi īdisiṃ vācaṃ bhāsati. Evaṃ santepi adhimattukkaṃsagatahirottappopi bhagavā mahākaruṇāya sañcoditahadayo lokānukampāya parisamajjhe abhāsi. Aho tathāgatassa mahākaruṇāti.</paragraph>
    <paragraph line="1080">Imāni pana methunadhammassa nāmāni –</paragraph>
    <gatha1 line="1081">Saṃvesanaṃ niddhuvanaṃ, methunaṃ sūrataṃ rataṃ;</gatha1>
    <gathalast line="1082">Byathayo gāmadhammo ca, yābhassaṃ mohanaṃ rati.</gathalast>
    <gatha1 line="1083">Asaddhammo ca vasala-dhammo mīḷhasukhampi ca;</gatha1>
    <gathalast line="1084">Dvayaṃdvayasamāpatti, dvando gammo’dakantiko.</gathalast>
    <paragraph line="1085"><bold>Sibha vibha katthane</bold>. Sibhati. Vibhati.</paragraph>
    <paragraph line="1086"><bold>Debha</bold><pageBreak edition="Myanmar" number="0.0127" /><bold>abhi dabhi sadde</bold>. Debhati. Ambhati. Ambho. Dambhati.</paragraph>
    <paragraph line="1087">Ettha ca <bold>ambho</bold> vuccati udakaṃ. Tañhi nijjīvampi samānaṃ oghakālādīsu vissandamānaṃ ambhati saddaṃ karotīti <bold>ambho</bold>ti vuccati.</paragraph>
    <paragraph line="1088">Imānissa nāmāni –</paragraph>
    <gatha1 line="1089">Pānīyaṃ udakaṃ toyaṃ, jalaṃ pāto ca ambu ca;</gatha1>
    <gathalast line="1090">Dakaṃ kaṃ salilaṃ vāri, āpo ambho papampi ca.</gathalast>
    <gatha1 line="1091">Nīrañca kepukaṃ pāni, amataṃ elameva ca,</gatha1>
    <gathalast line="1092">Āponāmāni etāni, āgatāni tato tato.</gathalast>
    <paragraph line="1093">Ettha ca ‘‘vālaggesu ca kepuke. Pivitañca tesaṃ bhusaṃ hoti pānī’’tiādayo payogā dassetabbā.</paragraph>
    <paragraph line="1094"><bold>Thabhi khabhi paṭibaddhe</bold> thambhati, vitthambhati. Khambhati, vikkhambhati. Thambho. Thaddho, upatthambho. Upatthambhinī. Vikkhambho. Vikkhambhitakileso.</paragraph>
    <paragraph line="1095"><bold>Jabha jabhi gattavināme</bold>. Jabhati. Jambhati, vijambhati. Vijambhanaṃ, vijambhitā. Vijambhanto, vijambhamāno, vijambhito.</paragraph>
    <paragraph line="1096"><bold>Sabbha kathane</bold>. Sabbhati.</paragraph>
    <paragraph line="1097"><bold>Vabbha bhojane</bold>. Vabbhati.</paragraph>
    <paragraph line="1098"><bold>Gabbha dhāraṇe</bold>. Gabbhati. Gabbho.</paragraph>
    <paragraph line="1099">Ettha <bold>gabbho</bold>ti mātukucchipi vuccati kucchigataputtopi. Tathā hi ‘‘yamekarattiṃ paṭhamaṃ, gabbhe vasati māṇavo’’ti ettha mātukucchi ‘‘gabbho’’ti vuccati. ‘‘Gabbho me deva patiṭṭhito. Gabbho ca patito chamā’’ti ca ettha pana kucchigataputto. Apica <bold>gabbho</bold>ti āvāsaviseso. ‘‘Gabbhaṃ <pageBreak edition="Myanmar" number="0.0128" /> paviṭṭho’’tiādīsu hi ovarako ‘‘gabbho’’ti vuccati.</paragraph>
    <paragraph line="1100"><bold>Rabha rābhasse. Ā</bold>pubbo <bold>rabha hiṃsākaraṇavāyamanesu. Rābhassaṃ</bold> rābhasabhāvo. Taṃsamaṅgino pana pāḷiyaṃ ‘‘caṇḍā ruddhā rabhasā’’ti evaṃ āgatā.</paragraph>
    <paragraph line="1101">Tattha <bold>rabhasā</bold>ti karaṇuttariyā. Rabhati, ārabhati, samārabhati, ārambhati. Rabhaso. Ārambho. Samārambho, ārabhanto. Samārabhanto. Āraddhaṃ me vīriyaṃ. Sārambhaṃ. Anārambhaṃ. Sārambho te na vijjati. Pakāraṇārambho. Vīriyārambho. Ārabhituṃ. Ārabhitvā. Ārabbha.</paragraph>
    <paragraph line="1102">Ettha <bold>vīriyārambho</bold>ti vīriyasaṅkhāto ārambho. <bold>Ārambha</bold>saddo kamme āpattiyaṃ kriyāya vīriye hiṃsāya vikopaneti anekesu atthesu āgato.</paragraph>
    <gatha1 line="1103">‘‘Yaṃ kiñci dukkhaṃ sambhobhi, sabbaṃ ārambhapaccayā;</gatha1>
    <gathalast line="1104">Ārambhānaṃ nirodhena, natthi dukkhassa sambhavo’’ti</gathalast>
    <unindented line="1105">Ettha hi kammaṃ ārambhoti āgataṃ. ‘‘Ārambhati ca vippaṭisārī ca hotī’’ti ettha āpatti. ‘‘Mahāyaññā mahārambhā, na te honti mahapphallā’’ti ettha yūpussāpanādikriyā. ‘‘Ārambhatha nikkamatha, yuñjatha buddhasāsane’’ti ettha vīriyaṃ. ‘‘Samaṇaṃ gotamaṃ uddissa pāṇaṃ ārambhantī’’ti ettha hiṃsā. ‘‘Bījagāmabhūtagāmasamārambhā paṭivirato hotī’’ti ettha chedanabhañjanādikaṃ vikopanaṃ. Iccevaṃ –</unindented>
    <gatha1 line="1106">Kamme <pageBreak edition="Myanmar" number="0.0129" /> āpattiyañceva, vīriye hiṃsākriyāsu ca;</gatha1>
    <gathalast line="1107">Vikopane ca <bold>ārambha</bold>-saddo hotīti niddise;</gathalast>
    <paragraph line="1108"><bold>Labha lābhe</bold>. Labhati, labbhati. Lābho, laddhaṃ, alattha, alatthuṃ.</paragraph>
    <paragraph line="1109"><bold>Subha dittiyaṃ</bold>. Sobhati. Sobhā, sobhanaṃ, sobhito.</paragraph>
    <paragraph line="1110"><bold>Khubha sañcalane</bold>. Khobhati, saṅkhobhati. Hatthināge padinnamhi, khubbhittha nagaraṃ tadā. Khobhā, saṅkhobho.</paragraph>
    <paragraph line="1111"><bold>Nabha tubha hiṃsāyaṃ</bold>. Nabhati. Tubhati.</paragraph>
    <paragraph line="1112"><bold>Sambha vissāse</bold>. Sambhati. Sambhatti, sambhatto.</paragraph>
    <paragraph line="1113"><bold>Lubha vimohane</bold>. Lobhati, palobhati. Thullakumārīpalobhanaṃ. Kārite pana ‘‘lobheti, palobheti, palobhetvā’’ti rūpāni bhavanti. <bold>Divādi</bold>gaṇaṃ pana patvā giddhiyatthe ‘‘lubbhatī’’ti rūpaṃ bhavati.</paragraph>
    <paragraph line="1114"><bold>Dabhi ganthane</bold>. Dambhati. Dambhanaṃ.</paragraph>
    <paragraph line="1115"><bold>Rubhi nivāraṇe</bold>. Rumbhati, sannirumbhati. Sannirumbho, sannirumbhitvā.</paragraph>
    <paragraph line="1116"><bold>Ubha ubbha umbha pūraṇe</bold>. Ubhati. Ubbhati. Umbhati. Ubhanā. Ubbhanā. Umbhanā. Obho. Keṭubhaṃ. Ubbhaṃ. Kumbho. Kumbhī. Kārite ‘‘obheti. Ubbheti. Umbhetī’’ti rūpāni bhavanti.</paragraph>
    <paragraph line="1117">Tattha <bold>keṭubha</bold>nti kriyākappavikappo kavīnaṃ upakāriyasatthaṃ. Idaṃ panettha nibbacanaṃ kiṭeti gameti kriyādivibhāgaṃ, taṃ vā anavasesapariyādānato keṭento gamento obheti pūretīti keṭutaṃ <bold>kiṭaubha</bold>dhātuvasena. Ubbhati ubbheti <pageBreak edition="Myanmar" number="0.0130" /> pūretīti <bold>ubbhaṃ,</bold> pūraṇanti attho. <bold>Cariyāpiṭakepi</bold> hi īdisī saddagati dissati, taṃ yathā? ‘‘Mahādānaṃ pavattesi, accubbhaṃ sāgarūpama’’nti. Tattha ca <bold>accubbha</bold>nti ativiya yācakānaṃ ajjhāsayaṃ pūraṇaṃ. <bold>Akkhumbha</bold>ntipi pāṭho. <bold>Kumbho</bold>ti kaṃ vuccati udakaṃ, tena ubbhetabboti kumbho, so eva itthiliṅgavasena kumbhī. Ettha ca ‘‘kumbhī dhovati onato’’ti payogo.</paragraph>
    <gatha1 line="1118"><bold>Kumbha</bold>saddo ghaṭe hatthi-siropiṇḍe dasambaṇe;</gatha1>
    <gathalast line="1119">Pavattatīti viññeyyo, viññunā nayadassinā.</gathalast>
    <centered line="1120"><bold>Bha</bold>kārantadhāturūpāni.</centered>
    <subhead line="1121">Makārantadhātu</subhead>
    <paragraph line="1122"><bold>Mā māne sadde ca</bold>. Māti. Mātā. Ettha <bold>mātā</bold>ti janikā vā cūḷamātā vā mahāmātā vā.</paragraph>
    <paragraph line="1123"><bold>Mū bandhane</bold>. Mavati. <bold>Kiyādi</bold>gaṇassa panassa ‘‘munātī’’ti rūpaṃ.</paragraph>
    <paragraph line="1124"><bold>Me paṭidānaādānesu</bold>. Meti, mayati. Medhā.</paragraph>
    <paragraph line="1125">Ettha <bold>medhā</bold>ti paññā. Sā hi sukhumampi atthaṃ dhammañca khippameva meti ca dhāreti cāti medhāti vuccati. Ettha pana <bold>metī</bold>ti gaṇhāti. Tathā hi <bold>aṭṭhasāliniyaṃ</bold> vuttaṃ ‘‘asani viya siluccaye kilese medhati hiṃsatīti medhā, khippaṃ gahaṇadhāraṇaṭṭhena vā medhā’’ti. Saṅgamatthavācakassa pana <bold>medha</bold>dhātussa vasena medhati sīlasamādhiādīhi saddhammehi siriyā ca saṅgacchatīti <bold>medhā</bold>ti attho gahetabbo. Etthetaṃ vuccati –</paragraph>
    <gatha1 line="1126">‘‘Dvidhātuyekadhātuyā <pageBreak edition="Myanmar" number="0.0131" />, dviratthavatiyāpi ca;</gatha1>
    <gathalast line="1127"><bold>Medhā</bold>saddassa nipphattiṃ, jaññā sugatasāsane’’ti.</gathalast>
    <paragraph line="1128"><bold>Omā sāmatthiye. Sāmatthiyaṃ</bold> samatthabhāvo. Aluttantoyaṃ dhātu, omāti, omanti.</paragraph>
    <paragraph line="1129">Atrāyaṃ pāḷi ‘‘omāti bhante bhagavā iddhiyā manomayena kāyena brahmalokaṃ upasaṅkamitu’’nti. Tattha <bold>omātī</bold>ti pahoti sakkoti.</paragraph>
    <paragraph line="1130"><bold>Timu addabhāve. Addabhāvo</bold> tintabhāvo. Temati. Tinto, temiyo. Temitukāmā temiṃsu.</paragraph>
    <paragraph line="1131">Ettha <bold>temiyo</bold>ti evaṃnāmako kāsirañño putto bodhisatto. So hi rañño ceva mahājanassa ca hadayaṃ temento addabhāvaṃ pāpento sītalabhāvaṃ janento jātoti ‘‘temiyo’’ti vuccati.</paragraph>
    <paragraph line="1132"><bold>Nitami kilamane</bold>. Nitammati. Hadayaṃ dayhate nitammāmi.</paragraph>
    <paragraph line="1133"><bold>Camu chamu japu jhamu umu jimu adane</bold>. Camati. Camū. <bold>Camū</bold>ti senā. Chamati. Jamati. Jhamati. Umati. Jemati.</paragraph>
    <paragraph line="1134"><bold>Kamu padavikkhepe. Padavikkhepo</bold> padasā gamanaṃ. Idaṃ pana vohārasīsamattaṃ vacanaṃ, tasmā ‘‘nāssa kāye aggi vā visaṃ vā satthaṃ vā kamatī’’tiādīsu apadavikkhepatthopi gahetabbo. Kamati. Caṅkamati, atikkamati. Abhikkamati. Paṭikkamati. Pakkamati. Parakkamati. Vikkamati. Nikkamati. Saṅkamati. Saṅkamanaṃ. Saṅkanti. Kamanaṃ. Caṅkamanaṃ. Atikkamo. Abhikkamo. Paṭikkamo. Pakkamo. Vikkamo. Nikkamo. Atikkanto puriso. Abhikkantā ratti. Nikkhamati. Abhinikkhamati. Kārite <pageBreak edition="Myanmar" number="0.0132" /> nikkhāmeti. Aññānipi yojetabbāni. Yasmā panāyaṃ dhātu <bold>curādi</bold>gaṇaṃ patvā icchākanti yatthesu vattati, tasmā tepi atthe upasaggavisesite katvā idha <bold>abhikkanta</bold>saddassa atthuddhāraṃ vattabbampi avatvā upari <bold>curādi</bold>gaṇeyeva kathessāma.</paragraph>
    <paragraph line="1135"><bold>Yamu uparame. Uparamo</bold> viramanaṃ. Yamabhi. Yamo. ‘‘Pare ca na vijānanti, mayamettha yamāmase’’ti idamettha nidassanaṃ. Tattha <bold>yamāmase</bold>ti uparamāma, nassāma, marāmāti attho.</paragraph>
    <paragraph line="1136"><bold>Nama bahutte sadde. Bahutto saddo</bold> nāma uggatasaddo. Namati.</paragraph>
    <paragraph line="1137"><bold>Ama dama hamma mima chama gatimhi</bold>. Amati. Damati. Hammati. Mimati. Chamati. Chamā.</paragraph>
    <paragraph line="1138"><bold>Chamā</bold>ti pathavī. <bold>Chamā</bold>saddo itthiliṅgo daṭṭhabbo, ‘‘na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā’’ti ca ‘‘chamāyaṃ parivattāmi vāricarova ghamme’’ti ca payogadassanato. So ca kho sattahi aṭṭhahi vā vibhattīhi dvīsu ca vacanesu yojetabbo. Chamanti gacchanti etthāti chamā.</paragraph>
    <paragraph line="1139"><bold>Dhama saddaggisaṃ yogesu. Dhama</bold>dhātu sadde ca mukhavātena saddhiṃ aggisaṃyoge ca vattati. Tattha paṭhamatthe ‘‘saṅkhaṃ dhamati. Saṅkhadhamako. Bheriṃ dhamati. Bheridhamako. Dhame dhame nātidhame’’ti payogo. Dutiyatthe ‘‘aggiṃ dhamati. Samuṭṭhāpeti attānaṃ, aṇuṃ aggiṃva sandhama’’nti payogo.</paragraph>
    <paragraph line="1140"><bold>Bhāma kodhe</bold>. Bhāmati.</paragraph>
    <paragraph line="1141"><bold>Namu</bold><pageBreak edition="Myanmar" number="0.0133" /><bold>namane</bold>. Namati. Namo. Nataṃ, namanaṃ. Nati. Namaṃ. Namamāno. Namanto. Namito. Nāmaṃ. Nāmitaṃ. Namituṃ. Natvā, natvāna. Namitvā, namitvāna, namituna. Kārite ‘‘nāmeti, nāmayati. Nāmetvā. Nāmayitvā’’ti rūpāni bhavanti. Tatra hi ‘‘namati namitvā’’ti evaṃpakārāni padāni namanatthe vandanāyañca daṭṭhabbāni, ‘‘namo natvā’’ti evaṃpakārāni pana vandanāyameva. Atrāyamupalakkhaṇamattā payogaracanā –</paragraph>
    <gatha1 line="1142">Rukkho phalī phalabhāragarutāya namitvāna bhijjati;</gatha1>
    <gatha2 line="1143">Vuddho jarājajjaratāya namati namitvā gacchati;</gatha2>
    <gatha3 line="1144">Saddho buddhaṃ namati namitvā gacchati;</gatha3>
    <gathalast line="1145">Namo buddhassa satthāraṃ natvāna agamāsīti;</gathalast>
    <paragraph line="1146">Ettha <bold>namo</bold>ti padaṃ nipātesupi labbhati. Tena hi paccattopayogavacanāni abhinnarūpāni dissanti ‘‘devarāja namo tyatthu. Namo katvā mahesino’’ti. Upasaggehipi ayaṃ yojetabbā ‘‘paṇamati, paṇāmo, uṇṇamati, uṇṇati’’ iccādinā.</paragraph>
    <paragraph line="1147"><bold>Khamu sahane</bold>. Khamati. Khanti. Khamo, khamanaṃ, evaṃ bhāve. Kattari pana ‘‘khantā. Khamitā. Khamo hoti sītassapi uṇhassapī’’ti payogā.</paragraph>
    <paragraph line="1148"><bold>Sama adassane</bold>. Samati, vūpasamati aggi.</paragraph>
    <paragraph line="1149"><bold>Yama parivesane</bold>. Yamati. Yamo. Yamarājā.</paragraph>
    <paragraph line="1150"><bold>Sama sadde</bold>. Samati.</paragraph>
    <paragraph line="1151"><bold>Sama thama velambe</bold>. Samati. Thamati.</paragraph>
    <paragraph line="1152"><bold>Vāyama īhāyaṃ</bold>. Vāyamati. Vāyāmo.</paragraph>
    <paragraph line="1153"><bold>Gamu</bold><pageBreak edition="Myanmar" number="0.0134" /><bold>gatiyaṃ</bold>. Gacchati. Gamako. Gato. Gati. Gamanaṃ. Kārite ‘‘gameti, gamayati, gacchāpetī’’tiādīni bhavanti.</paragraph>
    <paragraph line="1154"><bold>Ramu kīḷāyaṃ</bold>. Ramati. Viramati. Paṭiviramati. Uparamati. Ārati. Virati. Paṭivirati. Uparati. Veramaṇi. Viramaṇaṃ. Rati. Ramaṇaṃ. Rato. Ārato virato paṭivirato. Uparato, uparamo. Ārāmo.</paragraph>
    <paragraph line="1155"><bold>Vamu uggiraṇe</bold>. Vamati. Vamathu. Vammiko.</paragraph>
    <gatha1 line="1156">Dhīratthu taṃ visaṃ vantaṃ, yamahaṃ jīvitakāraṇā;</gatha1>
    <gathalast line="1157">Vantaṃ paccāvamissāmi, mataṃ me jīvitā varaṃ.</gathalast>
    <paragraph line="1158">Tattha <bold>vammiko</bold>ti vamatīti, vantakoti, vantussayoti, vantasinehasambandhoti vammiko. So hi ahinakulaundūragharagoḷikādayo nānappakāre pāṇake vamatīti vammiko. Upacikāhi vantakoti vammiko. Upacikāhi vamitvā mukhatuṇḍakena ukkhittapaṃsucuṇṇena kaṭippamāṇenapi porisappamāṇenapi ussitoti vammiko. Upacikāhi vantakheḷasinehena ābaddhatāya sattasattāhaṃ deve vassantepi na vippakirayati, nidāghepi tato paṃsumuṭṭhiṃ gahetvā tasmiṃ muṭṭhinā pīḷiyamāne sinehova nikkhamati, evaṃ vantasinehasambandhoti vammiko.</paragraph>
    <paragraph line="1159">Ettha pana ‘‘bhagavā, himavā’’tiādīni padāni na kevalaṃ <bold>vantu</bold>paccayavaseneva nipphādetabbāni, atha kho <bold>vamu</bold>dhātuvasenapi nipphādetabbāni, tenāha <bold>visuddhimaggakārako</bold> ‘‘yasmā pana tīsu bhavesu taṇhāsaṅkhātaṃ gamanamanena vantaṃ, tasmā ‘‘bhavesu vantagamano’ti vattabbe <bold>bhava</bold>saddato <bold>bha</bold>kāraṃ, <bold>gamana</bold>saddato <bold>ga</bold>kāraṃ, <bold>vanta</bold>saddato <bold>va</bold>kārañca dīghaṃ katvā ādāya <bold>bhagavā</bold>ti vuccati, yathā loke ‘mehanassa <pageBreak edition="Myanmar" number="0.0135" /> khassa mālā’ti vattabbe mekhalā’’ti vadatā niruttinayena saddasiddhi dassitā.</paragraph>
    <paragraph line="1160">Ettha, siyā ‘‘visamamidaṃ nidassanaṃ, yena ‘mehanassa khassa mālā’ti ettha <bold>me</bold>kāra<bold>kha</bold>kāra<bold>lā</bold>kārānaṃ kamato gahaṇaṃ dissati, ‘‘bhavesu vantagamano’ti ettha pana <bold>bha</bold>kāra<bold>va</bold>kāra<bold>ga</bold>kārānaṃ kamato gahaṇaṃ na dissatī’’ti? Saccaṃ, idha pana ‘‘aggāhito, vijjācaraṇasampanno’’tiādīsu viya guṇasaddassa paranipātavasena ‘‘bhavesu gamanavanto’’ti vattabbepi evamavatvā saddasatthe yebhuyyena guṇasaddānaṃ pubbanipātabhvassa icchitattā saddasatthavidūnaṃ kesañca viññūnaṃ manaṃ tosetuṃ ‘‘bhagavā’’ti pade akkharakkamaṃ anapekkhitvā atthamattanidassanavasena ‘‘āhitaggi, sampannavijjācaraṇo’’tiādīni viya pubbanipātavasena ‘‘bhavesu vantagamano’’ti vuttaṃ. Īdisasmiñhi ṭhāne ‘‘āhitaggī’’ti vā ‘‘aggāhito’’ti vā ‘‘chinnahattho’’ti vā ‘‘hatthacchinno’’ti vā padesu yathā tathā ṭhitesupi atthassa ayutti nāma natthi aññamaññaṃ samānatthattā tesaṃ saddānaṃ.</paragraph>
    <paragraph line="1161"><bold>Vedajāto</bold>tiādīsu pana ṭhānesu atthevāti daṭṭhabbaṃ. Evaṃ visuddhimagge ‘‘bhagavā’’ti padassa <bold>vamu</bold>dhātuvasenapi nipphatti dassitā, <bold>taṭṭīkāyampi</bold> ca dassitā ‘‘bhage vamīti bhagavā. Bhāge vamīti bhagavā’’ti. Nibbacanaṃ pana evaṃ veditabbaṃ – bhagasaṅkhātaṃ siriṃ issariyaṃ yasañca vami uggiri kheḷapiṇḍaṃ viya anapekkho chaḍḍayīti <bold>bhagavā</bold>. Atha vā bhāni nāma nakkhattāni, tehi samaṃ gacchanti pavattantīti bhagā, sineruyugandharauttarakuruhimavantādibhājanalokā, visesasannissayasobhākappaṭṭhiyabhāvato. Tepi bhagavā vami tannivāsisattāvāsasamatikkamanato tappaṭibaddhachandarāgappahānena pajahīti <bold>bhagavā</bold>.</paragraph>
    <gatha1 line="1162">Cakkavattisiriṃ <pageBreak edition="Myanmar" number="0.0136" /> yasmā, yasaṃ issariyaṃ sukhaṃ;</gatha1>
    <gathalast line="1163">Pahāsi lokacittañca, sugato bhagavā tato.</gathalast>
    <paragraph line="1164">Tathā khandhāyatanadhātādibhede dhammakoṭṭhāse sabbaṃ papañca sabbaṃ yogaṃ sabbaṃ ganthaṃ sabbaṃ saṃyojanaṃ samucchinditvā amataṃ dhātuṃ samadhigacchanto vami uggiri anapekkho chaḍḍayi na paccāvamīti <bold>bhagavā</bold>. Atha vā sabbepi kusalākusale sāvajjānavajje hīnappaṇīte kaṇhasukkasappaṭibhāge dhamme ariyamaggañāṇamukhena vami uggiri anapekkho pariccaji pajahīti <bold>bhagavā</bold>.</paragraph>
    <gatha1 line="1165">Khandhāyatanadhātādī, dhammabhedā mahesinā;</gatha1>
    <gathalast line="1166">Kaṇhasukkā yato vantā, tatopi bagavā mato.</gathalast>
    <paragraph line="1167"><bold>Jātakaṭṭhakathāyaṃ</bold> pana <bold>himavā</bold>ti padassa <bold>vamu</bold>dhātuvasenapi nipphatti dassitā. Tathā hi <bold>sambhavajātakaṭṭhakathāyaṃ ‘‘himavā</bold>ti himapātasamaye himayuttoti himavā. Gimhakāle himaṃ vamatīti himavā’’ti vuttaṃ. Evaṃ jātakaṭṭhakathāyaṃ ‘‘himavā’’ti padassa <bold>vamu</bold>dhātuvasenapi nipphatti dassitā, ayaṃ nayo īdisesu ṭhānesupi netabbo. ‘‘Guṇavāgaṇavā’’tiādīsu pana na netabbo. Yadi nayeyya, ‘‘guṇavā gaṇavā’’ti padānaṃ ‘‘nigguṇo parihīnaguṇo’’ti evamādiattho bhaveyya, tasmā ayaṃ nayo sabbatthapi na netabbo. Ettha siyā ‘‘yadi ‘‘bhagavā’tiādipadānaṃ <bold>vamu</bold>dhātuvasena nipphatti hoti, kathaṃ ‘‘bhagavanto, bhagavanta’’ntiādīni sijjhantī’’ti? Yathā ‘‘bhagavā’’ti padaṃ niruttinayena sijjhati, tathā tānipi teneva sijjhanti. Acinteyyo hi niruttinayo kevalaṃ atthayuttipaṭibandhamattova, atthayuttiyaṃ sati nipphādetumasakkuṇeyyānipi rūpāni aneneva sijjhanti. Ettha ca <pageBreak edition="Myanmar" number="0.0137" /> yaṃ niruttilakkhaṇaṃ āharitvā dassetabbaṃ siyā, taṃ upari rūpanipphādanādhikāre udāharaṇehi saddhiṃ pakāsessāma.</paragraph>
    <gatha1 line="1168">Idha sāramate munirājamate,</gatha1>
    <gatha2 line="1169">Paramaṃ paṭutaṃ sujano pihayaṃ;</gatha2>
    <gatha3 line="1170">Vipulatthadharaṃ dhaninītimimaṃ,</gatha3>
    <gathalast line="1171">Satataṃ bhajataṃ matisuddhakaraṃ.</gathalast>
    <centered line="1172">Iti navaṅge sāṭṭhakathe piṭakattaye byappathagatīsu viññunaṃ</centered>
    <centered line="1173">Kosallatthāya kate saddanītippakaraṇe</centered>
    <centered line="1174">Saravaggapañcakantiko nāma dhātuvibhāgo</centered>
    <centered line="1175">Pannarasamo paricchedo.</centered>
  </content>
</document>