<?xml version="1.0"?>
<document>
<metadata>
<normativeSource>http://tipitaka.org/romn/cscd/e0804n.nrf4.xml</normativeSource>
<archivePath>roman/anya/byakarana gantha-sangaho/saddanitippakaranam (dhatumala)/19. sabbaganavinicchaya.xml</archivePath>
<titlePath>19. Sabbagaṇavinicchaya - Saddanītippakaraṇaṃ (dhātumālā) - Byākaraṇa gantha-saṅgaho - Anya</titlePath>
</metadata>
<body>
<chapter line="1">19. Sabbagaṇavinicchaya</chapter>
<gatha1 line="2">Ito paraṃ pavakkhāmi, sabbagaṇavinicchayaṃ;</gatha1>
<gathalast line="3">Sotūnaṃ paṭubhāvatthaṃ, parame piṭakattaye.</gathalast>
<gatha1 line="4">Paccayādivibhāgehi, nayehi vividhehi taṃ;</gatha1>
<gathalast line="5">Sukhaggāhāya sotūnaṃ, suṇātha mama bhāsato.</gathalast>
<paragraph line="6">Tattha paṭhamo <bold>bhūvādi</bold>gaṇo, dutiyo <bold>rudhādi</bold>gaṇo, tatiyo <bold>divādi</bold>gaṇo, catuttho <bold>svādi</bold>guṇo, pañcamo <bold>kiyādi</bold>gaṇo, chaṭṭho <bold>gahādi</bold>gaṇo, sattamo <bold>tanādi</bold>gaṇo, aṭṭhamo <bold>curādi</bold>gaṇo, imasmiṃ bhagavato pāvacane aṭṭhavidhā dhātugaṇā bhavanti. Etesu vikaraṇapaccayavasena –</paragraph>
<gatha1 line="7"><bold>Bhūvādi</bold>to akāro ca, sānusāro <bold>rudhādi</bold>to;</gatha1>
<gathalast line="8">Akāro ce<bold>vi</bold>vaṇṇo ca, <bold>e</bold>kā<bold>ro</bold>kārameva ca.</gathalast>
<gatha1 line="9"><bold>Ya</bold>paccayo <bold>divādi</bold>mhā, <bold>ṇu ṇā uṇā suvādi</bold>to;</gatha1>
<gathalast line="10"><bold>Kyādi</bold>to pana <bold>nā</bold>yeva, <bold>ppaṇhā</bold> pana <bold>gahādi</bold>to.</gathalast>
<gatha1 line="11"><bold>Oyirā</bold><pageBreak edition="M" number="0.0352" /> tu <bold>tanādi</bold>mhā, <bold>ṇe ṇayā</bold> ca <bold>curādi</bold>to;</gatha1>
<gathalast line="12">Aggahitaggahaṇena, paccayā <bold>dasa pañca</bold> ca.</gathalast>
<gatha1 line="13">Hiyyattanī sattamī ca, vattamānā ca pañcamī;</gatha1>
<gathalast line="14">Catassetā pavuccanti, sabbadhātukanāmikā.</gathalast>
<gatha1 line="15">Etesu visayesveva, <bold>a</bold>kāro suddhakattari;</gatha1>
<gathalast line="16">Aññatra <bold>kha cha sā</bold>dīhi, sahāpi cupalabbhati.</gathalast>
<gatha1 line="17">‘‘Bhavati hoti sambhoti, jeti jayati kīyati;</gatha1>
<gathalast line="18">Ḍeti yāti iti eti, avati koti saṅkati.</gathalast>
<gatha1 line="19">Bhikkhati pivati pāti, vadeti vadati’’ iti;</gatha1>
<gathalast line="20"><bold>Bhūvādi</bold>dhāturūpāni, bhavantīti pakāsaye.</gathalast>
<gatha1 line="21">Rūpaṃ ‘‘rundhati rundhīti, rundheti puna rundhiti;</gatha1>
<gathalast line="22">Sumbhoti’’ccādīrūpāni, <bold>rudhādī</bold>nti dīpaye.</gathalast>
<gatha1 line="23">‘‘Dibbati sibbati ceva, yujjati vijjati tathā;</gatha1>
<gathalast line="24">Ghāyati hāyati’’ccādi, rūpamāhu <bold>divādi</bold>naṃ.</gathalast>
<gatha1 line="25">‘‘Suṇoti ca suṇāti ca, vuṇoti ca vuṇāti ca;</gatha1>
<gathalast line="26">Pāpuṇāti hinotī’’ti, ādirūpaṃ <bold>suvādi</bold>naṃ.</gathalast>
<gatha1 line="27">‘‘Kināti ca jināti ca, dhunāti ca munāti ca;</gatha1>
<gathalast line="28">Asnāti’’ccādirūpañca, <bold>kyādīna</bold>nti vibhāvaye.</gathalast>
<gatha1 line="29">‘‘Gheppati paṭiggaṇhāti, saṇhañca saṇhakoti ca;</gatha1>
<gathalast line="30">Kaṇhaṃ taṇhā ca tiṇhuṇha’’-miccādi ca <bold>gahādi</bold>naṃ.</gathalast>
<gatha1 line="31">‘‘Tanoti ca karoti ca, kayirati sanoti ca;</gatha1>
<gathalast line="32">Sakkota’ppoti pappoti’’-ccādirūpaṃ <bold>tanādi</bold>naṃ.</gathalast>
<gatha1 line="33">‘‘Coreti corayante ca, cinteti cintayanti ca;</gatha1>
<gathalast line="34">Manteti’’ccādikañcāpi, rūpamāhu <bold>curādi</bold>naṃ.</gathalast>
<gatha1 line="35">Vikaraṇavasenevaṃ, rūpabhedo pakāsito;</gatha1>
<gathalast line="36">Dhātūnaṃ dhātubhedādi-kusalassa matānugo.</gathalast>
<gatha1 line="37">Kiriyāya <pageBreak edition="M" number="0.0353" /> dhāraṇato, dhātavo ekadhā matā;</gatha1>
<gathalast line="38">Dvidhāpi ca pavuccanti, sakammākammato pana.</gathalast>
<gatha1 line="39">Tattha <bold>sakammakā</bold> nāma, <bold>gamibhakkhā</bold>dayā siyuṃ;</gatha1>
<gathalast line="40"><bold>Ṭhāsā</bold>dayo <bold>akammā</bold> ca, upasaggaṃ vinā vade;</gathalast>
<gatha1 line="41">Sakammakakammabhūto, <bold>divu</bold> iccādayo puna;</gatha1>
<gathalast line="42">Gahetvāna tidhā honti, evañcāpi vibhāvaye.</gathalast>
<gatha1 line="43">Sakammake dvidhā bhitvā, ekakammadvikammato;</gatha1>
<gathalast line="44">Akammakehi saddhiṃ te, tividhāpi bhavanti hi.</gathalast>
<gatha1 line="45">Akammakā <bold>rutā</bold>yeva, ekakammā <bold>gamā</bold>dayo;</gatha1>
<gathalast line="46">Honti dvikammakā nāma, <bold>duhikaravahā</bold>dayo.</gathalast>
<gatha1 line="47">Sakammākammakattamhi, dhātūnamupasaggato;</gatha1>
<gathalast line="48">Niyamo natthi so tasmā, na mayā ettha vuccati.</gathalast>
<gatha1 line="49">Ekaṭṭhānā <bold>gami</bold>ccādī, dviṭṭhānā <bold>bhūpacā</bold>dayo;</gatha1>
<gathalast line="50">Tiṭṭhānā <bold>svā</bold>dayo evaṃ, ṭhānatopi tidhā matā.</gathalast>
<gatha1 line="51"><bold>Gupā</bold>dayo niyogena, ākhyātatte savuddhikā;</gatha1>
<gathalast line="52"><bold>Vaca turā</bold>dayo na hi, vuddhikā kāritaṃ vinā;</gathalast>
<gatha1 line="53"><bold>Khi ji</bold> iccādayo dhātū, savuddhāvuddhikā matā;</gatha1>
<gathalast line="54">Iti vuddhivasenāpi, tividho dhātusaṅgaho.</gathalast>
<gatha1 line="55">Aluttavikaraṇā ca, luttavikaraṇā tathā;</gatha1>
<gathalast line="56">Luttāluttavikaraṇā, evampi tividhā siyuṃ.</gathalast>
<gatha1 line="57">Tatrāluttavikaraṇā, <bold>gami rudhi divā</bold>dayo;</gatha1>
<gathalast line="58"><bold>Pā bhā</bold>dayo <bold>jini</bold>ccādī, kamato itare siyuṃ.</gathalast>
<gatha1 line="59">Suddhassarā ekassarā, tathānekassarāti ca;</gatha1>
<gathalast line="60">Tidhā bhavanti <bold>yuyātā-pābhālādī karā</bold>dayo.</gathalast>
<gatha1 line="61">Catudhādinayo cāpi, labbhamānavasena ca;</gatha1>
<gathalast line="62">Gahetabbo nayaññūhi, yathāvuttānusārato.</gathalast>
<gatha1 line="63">Puna <pageBreak edition="M" number="0.0354" /> suddhassarā dhātū, ekassarā ca sattadhā;</gatha1>
<gathalast line="64"><bold>Āivaṇṇauvaṇṇanta-eo</bold>ntavasā matā.</gathalast>
<gatha1 line="65"><bold>Avaṇṇivaṇṇuvaṇṇante</bold>-kārantānaṃ vasena ve;</gatha1>
<gathalast line="66">Anekassaradhātū ca, sattadhāva pakittitā.</gathalast>
<gatha1 line="67">Evaṃ pannarasadhāpi, dhātūnamidha saṅgaho;</gatha1>
<gathalast line="68">Tappabhedaṃ pakāseyyuṃ, <bold>iu</bold>iccādinā vidū.</gathalast>
<paragraph line="69">Tatra <bold>‘‘i</bold>gatiyaṃ, <bold>i</bold> ajjhayane, <bold>u</bold> sadde’’ iccete suddhassarā dhātavo. <bold>Yā rā lā</bold> iccādayo ekassarā <bold>ā</bold>kārantā. <bold>Khijini</bold>iccādayo ekassarā <bold>i</bold>kārantā. <bold>Pī</bold>iccādayo ekassarā <bold>ī</bold>kārantā. <bold>Khu du ku</bold> iccādayo ekassarā <bold>u</bold>kārantā, <bold>bhū hū</bold> iccādayo ekassarā <bold>ū</bold>kārantā. <bold>Khe je se</bold> iccādayo ekassarā ekārantā. <bold>So</bold> iccādayo ekassarā <bold>o</bold>kārantā.</paragraph>
<paragraph line="70"><bold>Kara paca saṅgāma</bold> iccādayo anekassarā <bold>a</bold>kārantā, <bold>omā</bold>iccādayo anekassarā <bold>ā</bold>kārantā, <bold>saki</bold> iccādayo anekassarā <bold>i</bold>kārantā. <bold>Cakkhī</bold> iccādayo anekassarā <bold>ī</bold>kārantā. <bold>Andhu</bold>iccādayo anekassarā <bold>u</bold>kārantā. <bold>Kakkhū</bold> iccādayo anekassarā <bold>ū</bold>kārantā. <bold>Gile mile</bold> iccādayo anekassarā <bold>e</bold>kārantāti evaṃ <bold>pannarasavidhena</bold> dhātusaṅgaho.</paragraph>
<paragraph line="71">Atha tettiṃsavidhenapi dhātusaṅgaho bhavati. Kathaṃ?</paragraph>
<gatha1 line="72">Dhātū <bold>suddhassarā</bold> ceva, puna <bold>cekassarāpi</bold> ca;</gatha1>
<gathalast line="73"><bold>Ka</bold>kārantā <bold>kha</bold>kārantā, <bold>gantā gha</bold>ntā ca dhātavo.</gathalast>
<gatha1 line="74"><bold>Ca</bold>kārantā chakārantā, <bold>ja</bold>ntā <bold>jha</bold>ntā ca <bold>ña</bold>ntakā;</gatha1>
<gathalast line="75"><bold>Ṭa</bold>kārantā <bold>ṭha</bold>kārantā, ḍantā ḍhantā ca <bold>ṇa</bold>ntakā.</gathalast>
<gatha1 line="76"><bold>Ta</bold>ntā ceva tathā <bold>tha</bold>ntā, <bold>da</bold>ntā <bold>dha</bold>ntā ca <bold>na</bold>ntakā;</gatha1>
<gathalast line="77"><bold>Pa</bold>ntā <bold>pha</bold>ntā <bold>ba</bold>kārantā, <bold>bha</bold>ntā <bold>ma</bold>ntā ca <bold>ya</bold>ntakā.</gathalast>
<gatha1 line="78"><bold>Ra</bold>ntā <pageBreak edition="M" number="0.0355" /><bold>la</bold>ntā <bold>va</bold>kārantā, <bold>sa</bold>ntā <bold>ha</bold>ntā ca <bold>ḷa</bold>ntakā;</gatha1>
<gathalast line="79">Iti <bold>tettiṃsadhā</bold> ñeyyo, dhātūnamidha saṅgaho.</gathalast>
<gatha1 line="80">Mate satthussa <bold>ḍhaṇaḷā,</bold> padādimhi na dissare;</gatha1>
<gathalast line="81">Tenekassaradhātūsu, <bold>ḍhaṇaḷā</bold> na kathīyare.</gathalast>
<gatha1 line="82"><bold>I</bold>kāranta<bold>ti</bold>kāranta-vasena tu yathārahaṃ;</gatha1>
<gathalast line="83">Nāmaṃ sambhoti dhātūnaṃ, <bold>iti</bold>ppaccayayogato.</gathalast>
<gatha1 line="84"><bold>Pacibhikkhichidikhādi, karoti bhavati gami</bold>;</gatha1>
<gathalast line="85"><bold>Gatigacchatihotī</bold>ti, ādivohāramuddhare.</gathalast>
<paragraph line="86">Evaṃ tettiṃsabhedehi gahitesu nikhilesu dhātūsu –</paragraph>
<gatha1 line="87"><bold>Sahahiṃsaīha</bold>vasā, <bold>sīha</bold>saddagatiṃ vade;</gatha1>
<gathalast line="88">Sahanato hananato, sīhoti hi garū vaduṃ.</gathalast>
<paragraph line="89">Tathā hi sīho vātātapādiparissayampi sahati, ‘‘kiṃ me bahūhi ghāṭitehī’’ti attano gocaratthāya khuddake pāṇe agaṇhanto, ‘‘māhaṃ khuddake pāṇe visamagate saṅghātaṃ āpādesī’’ti anuddayavasena sahitabbe khuddakasattepi sahati. Hiṃsitabbe pana kāyūpapanne sūkaramahiṃsādayo satte hiṃsati, tasmāpi ‘‘sīho’’ti vuccati. Yathā pana kantanaṭṭhena ādiantavipallāsato takkaṃ vuccati, evaṃ hiṃsanaṭṭhenapi sīhoti veditabbo. Atha vā sabbiriyāpathesu daḷhavīriyattā suṭṭhu īhatīti <bold>sīho</bold>. Vuttañhi –</paragraph>
<gatha1 line="90">‘‘Yathā sīho migarājā, nisajjaṭṭhānacaṅkame;</gatha1>
<gathalast line="91">Alīnavīriyo hoti, paggahitamano sadā’’ti.</gathalast>
<paragraph line="92">Aparo nayo –</paragraph>
<gatha1 line="93">Sahanā ca hiṃsanā ca, tathā sīghajavattato;</gatha1>
<gathalast line="94">Sīho iccapi bhāseyya, sakyasīhassa sāsane.</gathalast>
<paragraph line="95">Vuttañhi <pageBreak edition="M" number="0.0356" /><bold>suttanipātaṭṭhakathāyaṃ</bold> ‘‘saharā ca hananā ca sīghajavattā ca sīho’’ti.</paragraph>
<paragraph line="96">Idāni tadatthuddhāro vuccate, <bold>sīha</bold>saddo ‘‘sīho bhikkhave migarājā’’tiādīsu migarāje āgato. ‘‘Atha kho sīho senāpati yena bhagavā tenupasaṅkamī’’tiādīsu paññattiyaṃ. ‘‘Sīhoti kho bhikkhave tathāgatassetaṃ adhivacanaṃ arahato sammāsambuddhassā’’tiādīsu tathāgate. Tattha tathāgate sadisakappanāya āgato.</paragraph>
<paragraph line="97">Etthetaṃ vuccati –</paragraph>
<gatha1 line="98">Sīhe paññattiyañcāpi, buddhe appaṭipuggale;</gatha1>
<gathalast line="99">Imesu tīsu atthesu, <bold>sīha</bold>saddo pavattati.</gathalast>
<gatha1 line="100"><bold>Rūpiruppati</bold>dhātūhi, <bold>rūpa</bold>saddagatiṃ vade;</gatha1>
<gathalast line="101">‘‘Rūpayati ruppatī’’ti, vatvā nibbacanadvayaṃ.</gathalast>
<paragraph line="102">Vuttañhetaṃ garūhi ‘‘rūpayatīti rūpaṃ, vaṇṇavikāraṃ āpajjamānaṃ hadayaṅgatabhāvaṃ pakāsetīti attho’’ti. Vuttampi cetaṃ <bold>‘‘rūpa</bold>nti kenaṭṭhena rūpaṃ? Ruppanaṭṭhenā’’ti. Bhagavatā panetaṃ vuttaṃ ‘‘kiñca bhikkhave rūpaṃ vadetha, ruppatīti kho bhikkhave tasmā rūpanti vuccati. Kena ruppati, sītenapi ruppatī’’ti vitthāro. Atthuddhāro panassa heṭṭhā vuttova.</paragraph>
<gatha1 line="103">Pasavatemanatthena, dhātunā <bold>udinā</bold> pana;</gatha1>
<gathalast line="104"><bold>Samudda</bold>saddanipphattiṃ, vadeyya matimā naro.</gathalast>
<paragraph line="105">Ettha <pageBreak edition="M" number="0.0357" /> hi <bold>samuddo</bold>ti aṭṭhahi acchariyabbhutadhammehi samannāgatattā samuddati attasannissitānaṃ macchamakarādīnaṃ pītisomanassaṃ pasavati janetīti samuddo. Ayamasmākaṃ khanti. <bold>Aṭṭhakathācariyā</bold> pana ‘‘samuddanaṭṭhena samuddo, kiledanaṭṭhena tenamanaṭṭhenāti vuttaṃ hotī’’ti vadanti. <bold>Milindapañhe</bold> pana āyasmā nāgaseno ‘‘bhante nāgasena samuddo samuddoti vuccati, kena kāraṇena āpaṃ udakaṃ samuddoti vuccatī’’ti milindena raññā puṭṭho āha ‘‘yattakaṃ mahārāja udakaṃ, tattakaṃ loṇaṃ, yattakaṃ loṇaṃ, tattakaṃ udakaṃ, udakasamattā samuddoti vuccatī’’ti. Tadā raññā milindena ‘‘kallosi bhante nāgasenā’’ti vuttaṃ. Ettha hi samaṃ udakena loṇaṃ etthāti samuddoti nibbacanaṃ veditabbaṃ ‘‘nīloda’’ntiādīsu viya. Tattha <bold>bhadantanāgasena</bold>matañca amhākaṃ matañca pakatisamuddaṃ sandhāya vuttattā na virujjhati, <bold>aṭṭhakathācariyānaṃ</bold> matampi ‘‘taṇhāsamuddo’’ti ca ‘‘samuddopeso’’ti ca āgatāni samuddasarikkhakāni ca taṇhācakkhusotādīni sandhāya vuttattā na virujjhatīti daṭṭhabbaṃ.</paragraph>
<gatha1 line="106"><bold>Khāda</bold>dhātuvasā cāpi, <bold>khanu</bold>dhātuvasena vā;</gatha1>
<gatha2 line="107"><bold>Khani</bold>to vāpi dhātumhā, <bold>dhā</bold>to <bold>khaṃ</bold>pubbatopi vā;</gatha2>
<gathalast line="108"><bold>Khandha</bold>saddassa nipphattiṃ, saddakkhandhavidū vade.</gathalast>
<paragraph line="109">Tattha ‘‘saṃkhittena pañcupādānakkhandhāpi dukkhā’’ti vacanato sayampi dukkhadhammoyeva samāno jātijarābyādhimaraṇadukkhādīhi anekehi dukkhehi khajjati khādiyatīti <bold>khandho,</bold> teheva dukkhehi khaññati avadāriyatītipi <bold>khandho,</bold> khaniyati parikhaññatītipi <bold>khandho,</bold> attena vā attaniyena vā tucchattā khaṃ suññākāraṃ dhāretītipi <bold>khandho,</bold> rūpakkhandhādi. Atthuddhārato pana –</paragraph>
<gatha1 line="110"><bold>Khandha</bold>saddo <pageBreak edition="M" number="0.0358" /> rāsiguṇa-paṇṇattīsu ca rūḷhiyaṃ;</gatha1>
<gathalast line="111">Koṭṭhāse ceva aṃse ca, vattatīti vibhāvaye.</gathalast>
<paragraph line="112">Vuttañhetaṃ <bold>sammohavinodaniyaṃ</bold> vibhaṅgaṭṭhakathāyaṃ – <bold>khandha</bold>saddo sambahulesu ṭhānesu nipatati rāsimhi guṇe paṇṇattiyaṃ rūḷhiyanti. ‘‘Seyyathāpi bhikkhave mahāsamudde na sukaraṃ udakassa pamāṇaṃ gahetuṃ ‘‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vā, atha kho asaṅkhyeyyo appameyyo mahāudakakkhandhotveva saṅkhaṃ gacchatī’’tiādīsu hi rāsito khandho nāma. Na hi parittakaṃ udakaṃ udakakkhandhoti vuccati, bahukameva vuccati, tathā na parittakaṃ rajo rajakkhandho, na appamattakā gāvo gavakkhandho, na appamattakaṃ balaṃ balakkhandho, na appamattakaṃ puññaṃ puññakkhandhoti vuccati. Bahukameva hi rajo rajakkhandho, bahukā ca gavādayo gavakkhandho, balakkhandho, puññakkhandhoti vuccanti. ‘‘Sīlakkhandho samādhikkhandho’’tiādīsu pana guṇato khandho nāma. ‘‘Addasā khā bhagavā mahantaṃ dārukkhandhaṃ gaṅgāya nadiyā sotena vuyhamāna’’nti ettha paṇṇattito khandho nāma. ‘‘Yaṃ cittaṃ mano mānasaṃ…pe… viññāṇaṃ viññāṇakkhandho’’tiādīsu rūḷhīto khandho nāma. Svāyamidha rāsito adhippeto. Ayañhi khandhaṭṭho nāma piṇḍaṭṭho pūgaṭṭho ghaṭaṭṭho rāsaṭṭho, tasmā rāsilakkhaṇā khandhāti veditabbā. Koṭṭhāsaṭṭhātipi vattuṃ vaṭṭati. Lokasmiñhi iṇaṃ gahetvā codiyamānā ‘‘dvīhi khandhehi dassāma, tīhi khandhehi dassāmā’’ti <pageBreak edition="M" number="0.0359" /> vadanti. Iti koṭṭhāsalakkhaṇā khandhātipi vattuṃ vaṭṭati. Evamettha <bold>‘‘rūpakkhandho</bold>ti rūparāsi rūpakoṭṭhāso, <bold>vedanākkhandho</bold>ti vedanārāsi vedanākoṭṭhāso’’ti iminā nayena attho veditabbo. ‘‘Khandhe bhāraṃ. Khandhato otāreti, mahāhanusabhakkhandho’’tiādīsu pana aṃso ‘‘khandho’’ti vuccati.</paragraph>
<gatha1 line="113"><bold>Ā</bold>pubba<bold>yata</bold>to cāpi, <bold>āyū</bold>papadato puna;</gatha1>
<gathalast line="114"><bold>Tanu</bold>to <bold>tani</bold>to vāpi, <bold>āyatana</bold>ravo gato.</gathalast>
<paragraph line="115">Vuttampi cetaṃ – āyatanato, āyānaṃ vā tananato, āyatassa ca nayanato āyatananti veditabbaṃ. Cakkhu rūpādīsu hi taṃtaṃdvārārammaṇā cittacetasikā dhammā sena sena anubhavanādikiccena āyatanti uṭṭhahanti ghaṭanti vāyamantīti vā vuttaṃ hoti. Te ca pana āyabhūte dhamme etāni tananti vitthārentīti vuttaṃ hoti. Idañca anamatagge saṃsāre pavattaṃ atīva āyataṃ saṃsāradukkhaṃ yāva na nivattati, tāva nayanti, pavattayantīti vuttaṃ hoti. Iti sabbepime dhammā āyatanato, āyānaṃ vā tananato, āyatassa ca nayanato āyatananti vuccanti.</paragraph>
<paragraph line="116">Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena āyatanaṃ veditabbaṃ. Tathā hi ‘‘loke issarāyatanaṃ vāsudevāyatana’’ntiādīsu nivāsaṭṭhānaṃ āyatananti vuccati. ‘‘Suvaṇṇāyatanaṃ rajatāyatana’’ntiādīsu ākaro, sāsane pana ‘‘manorame āyatane, sevanti naṃ vihaṅgamā’’tiādīsu samosaraṇaṭṭhānaṃ <pageBreak edition="M" number="0.0360" />. ‘‘Dakkhiṇāpatho gunnaṃ āyatana’’ntiādīsu sañjātideso. ‘‘Tatra tatreva sakkhibhabbataṃ pāpuṇāti sati satiāyatane’’tiādīsu kāraṇaṃ.</paragraph>
<paragraph line="117">Cakkhuādīsu cāpi cittacetasikā dhammā nivasanti tadāyattavuttitāyāti cakkhādayo ca nesaṃ nivāsaṭṭhānaṃ. Cakkhādīsu te ākiṇṇā tannissitattā tadārammaṇattā cāti cakkhādayo ca nesaṃ ākaro. Cakkhādayo ca nesaṃ samosaraṇaṭṭhānaṃ tattha tattha dvārārammaṇavasena samosaraṇato. Cakkhādayo ca nesaṃ sañjātideso tannissayārammaṇabhāvena tattheva uppattito, cakkhādayo ca nesaṃ kāraṇaṃ tesaṃ abhāve abhāvato. Iti nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhenāti imehi kāraṇehi ete dhammā āyatananti vuccanti, tasmā yathāvuttenatthena cakkhu ca taṃ āyatanañcāti <bold>cakkhāyatanaṃ</bold>…pe… dhammā ca te āyatanañcāti <bold>dhammāyatana</bold>nti evaṃ tāvettha atthato viññātabbo vinicchayoti. Iccevaṃ –</paragraph>
<gatha1 line="118">Nivāso ākaro ceva, jātideso ca kāraṇaṃ;</gatha1>
<gathalast line="119">Samosaraṇaṭṭhānañca, vuccatā’yatanaṃ iti;</gathalast>
<gatha1 line="120"><bold>Vidividehi</bold> dhātūhi, <bold>a</bold>kārapubbakehi vā;</gatha1>
<gatha2 line="121"><bold>Antavirahita</bold>saddū-papadena <bold>ju</bold>nāpi vā.</gatha2>
<gathalast line="122"><bold>Avijjā</bold>saddanipphatti, dīpetabbā sudhīmatā.</gathalast>
<paragraph line="123">Ettha pūretuṃ ayuttaṭṭhena kāyaduccaritādi avindiyaṃ nāma, <bold>aladdhabba</bold>nti attho, taṃ avindiyaṃ vindatīti <bold>avijjā,</bold> tabbiparītato kāyasucaritādi vindiyaṃ nāma, taṃ vindiyaṃ na vindatīti <bold>avijjā</bold>. Khandhānaṃ rāsaṭṭhaṃ, āyatanānaṃ āyatanaṭṭhaṃ, dhātūnaṃ suññaṭṭhaṃ, saccānaṃ tathaṭṭhaṃ, indriyānaṃ adhipatiyaṭṭhaṃ aviditaṃ karotīti <pageBreak edition="M" number="0.0361" /><bold>avijjā</bold>. Dukkhādīnaṃ pīḷanādivasena vuttaṃ catubbidhaṃ atthaṃ aviditaṃ karotīti <bold>avijjā,</bold> antavirahite saṃsāre sabbabhavayonigativiññāṇaṭṭhitisattāvāsesu satte javāpetīti <bold>avijjā,</bold> paramatthato avijjamānesu itthipurisādīsu javati, vijjamānesupi khandhādīsu na javatīti <bold>avijjā</bold>.</paragraph>
<paragraph line="124">Yaṃ pana <bold>aṭṭhakathāyaṃ</bold> ‘‘apica cakkhuviññāṇādīnaṃ vatthārammaṇapaṭiccasamuppādapaṭiccasamuppannā naṃ dhammānaṃ chādanatopi avijjā’’ti vuttaṃ, etaṃ na saddatthato vuttaṃ, atha kho avijjāya chādanakiccattā vuttaṃ. Tathā hi <bold>abhidhammaṭīkāyaṃ</bold> idaṃ vuttaṃ –</paragraph>
<indent line="125">‘‘Byañjanatthaṃ dassetvā sabhāvatthaṃ dassetuṃ ‘apicā’tiādimāha, cakkhuviññāṇādīnaṃ vatthārammaṇāni ‘idaṃ vattu, idamārammaṇa’nti avijjāya ñātuṃ na sakkāti avijjā tappaṭicchādikā vuttā, vatthārammaṇasabhāvacchādanato eva avijjādīnaṃ paṭiccasamuppādabhāvassa, jarāmaraṇādīnaṃ paṭiccasamuppannabhāvassa ca chādanato paṭiccasamuppādapaṭiccasamuppannachādanaṃ veditabbanti. Tattha duggatigāmikammassa visesappaccayattā avijjā ‘avindiyaṃ vindatī’ti vuttā, tathā visesapaccayo vindanīyassa na hotīti ‘vindiyaṃ na vindatī’ti ca, attanissitānaṃ cakkhuviññāṇādīnaṃ pavattāpanaṃ uppādanaṃ āyatanaṃ, sammohabhāveneva anabhisamayabhūtattā ‘aviditaṃ aññātaṃ karoti, antavirahite javāpetī’ti vaṇṇāgamavipariyāyavikāravināsadhātuatthavisesayogehi pañcavidhassa niruttilakkhaṇassa vasena tīsupi padesu <bold>a</bold>kāra<bold>vi</bold>kāra<bold>ja</bold>kāre gahetvā aññesaṃ vaṇṇānaṃ lopaṃ katvā <bold>ja</bold>kārassa ca dutiyassa āgamaṃ katvā <bold>avijjā</bold>ti vuttā’’ti.</indent>
<gatha1 line="126"><bold>Araha</bold>dhātuto <pageBreak edition="M" number="0.0362" /> ñeyyā, <bold>arahaṃ</bold>saddasaṇṭhiti;</gatha1>
<gathalast line="127"><bold>Arārū</bold>papada<bold>hana</bold>-dhātuto vāthavā pana.</gathalast>
<gatha1 line="128"><bold>Raha</bold>to <bold>rahi</bold>to cāpi, akārapubbato idha;</gatha1>
<gathalast line="129">Vuccate assa nipphatti, ārakādiravassitā.</gathalast>
<paragraph line="130">Tathā hi <bold>araha</bold>nti aggadakkhiṇeyyattā cīvarādipaccaye arahati pūjāvisesañcāti arahaṃ. Vuttañca –</paragraph>
<gatha1 line="131">‘‘Pūjāvisesaṃ saha paccayehi,</gatha1>
<gatha2 line="132">Yasmā ayaṃ arahati lokanātho;</gatha2>
<gatha3 line="133">Atthānurūpaṃ <bold>araha</bold>nti loke,</gatha3>
<gathalast line="134">Tasmā jino arahati nāmameta’’nti.</gathalast>
<paragraph line="135">Tathā so kilesārayo maggena hanīti <bold>arahaṃ</bold>. Vuttañca –</paragraph>
<gatha1 line="136">‘‘Yasmā rāgādisaṅkhātā, sabbepi arayo hatā;</gatha1>
<gathalast line="137">Paññāsatthena nāthena, tasmāpi <bold>arahaṃ</bold> mato’’ti.</gathalast>
<paragraph line="138">Yañcetaṃ avijjābhavataṇhāmayanābhiṃ puññādiabhisaṅkhārāraṃ jarāmaraṇanemiṃ āsavasamudayamayena akkhena vijjhitvā vibhavarathe samāyojitaṃ anādikālappavattaṃ saṃsāracakkaṃ, tassa so bodhimaṇḍe vīriyapādehi sīlapathaviyaṃ patiṭṭhāya saddhāhatthena kammakkhayakaraṃ ñāṇaparasuṃ gahetvā sabbe are hanītipi <bold>arahaṃ</bold>. Vuttañca –</paragraph>
<gatha1 line="139">‘‘Arā saṃsāracakkassa, hatā ñāṇāsinā yato;</gatha1>
<gathalast line="140">Lokanāthena tenesa, <bold>araha</bold>nti pavuccatī’’ti.</gathalast>
<paragraph line="141">Tathā attahitaṃ parahitañca paripūretuṃ sammā paṭipajjantehi sādhūhi dūrato rahitabbā pariccajitabbā parihātabbāti rahā, rāgādayo pāpadhammā, na santi etassa rahāti <pageBreak edition="M" number="0.0363" /><bold>arahaṃ</bold>. ‘‘Araho’’ti vattabbe <bold>o</bold>kārassa sānusāraṃ <bold>a</bold>kārādesaṃ katvā ‘‘arahaṃ’’nti vuttaṃ. Āha ca –</paragraph>
<gatha1 line="142">‘‘Pāpadhammā rahā nāma, sādhūhi rahitabbato;</gatha1>
<gathalast line="143">Tesaṃ suṭṭhu pahīnattā, bhagavā <bold>arahaṃ</bold> mato’’ti.</gathalast>
<paragraph line="144">Atha vā khīṇāsavehi sekkhehi kalyāṇaputhujjanehi ca na rahitabbo na pariccajitabbo, te ca bhagavāti <bold>arahaṃ</bold>. Āha ca –</paragraph>
<gatha1 line="145">‘‘Ye ca sacchikatadhammā,</gatha1>
<gatha2 line="146">Ariyā suddhagocarā;</gatha2>
<gatha3 line="147">Na tehi rahito hoti,</gatha3>
<gathalast line="148">Nātho tenā’rahaṃ mato’’ti.</gathalast>
<paragraph line="149"><bold>Raho</bold>ti ca gamanaṃ vuccati, natthi etassa raho gamanaṃ gatīsu paccājātīti <bold>arahaṃ</bold>. Āha ca –</paragraph>
<gatha1 line="150">‘‘Raho vā gamanaṃ yassa, saṃsāre natthi sabbaso;</gatha1>
<gathalast line="151">Pahīnajātimaraṇo, <bold>arahaṃ</bold> sugato mato’’ti.</gathalast>
<paragraph line="152">Pāsaṃsattā vā bhagavā <bold>arahaṃ</bold>. Akkharacintakā hi pasaṃsāyaṃ <bold>araha</bold>sadaṃ vaṇṇenti. Pāsaṃsabhāvo ca bhagavato anaññasādhāraṇo yathābhuccaguṇādhigato sadevake loke suppatiṭṭhito. Iti pāsaṃsattāpi bhagavā <bold>arahaṃ</bold>. Āha ca –</paragraph>
<gatha1 line="153">‘‘Guṇehi sadiso natthi, yasmā loke sadevake;</gatha1>
<gathalast line="154">Tasmā pāsaṃsiyattāpi, <bold>arahaṃ</bold> dvipaduttamo’’ti.</gathalast>
<paragraph line="155">Imāni <pageBreak edition="M" number="0.0364" /> nibbacanāni <bold>‘‘araha pūjāyaṃ, hana hiṃsāyaṃ, raha cāge, rahi gatiya’’</bold>nti imesaṃ dhātūnaṃ vasena idha vuttāni kilesehi ārakattā ‘‘araha’’nti ca pāpakaraṇe rahābhāvā ‘‘araha’’nti ca asappurisānaṃ ārakā dūreti ‘‘araha’’nti ca sappurisānaṃ ārakā āsanneti ‘‘araha’’nti ca. Nibbacanāni pana dhātusaddanissitāni na hontīti idha na gahitāni. Pasaṃsā pana atthato pūjā evāti <bold>‘‘araha pūjāya’’</bold>nti dhātussa attho bhavituṃ yuttoti idha amhehi gahitā, aṭṭhakathācariyehi tu <bold>araha</bold>saddassa labbhamānavasena sabbepi atthā gahitā dhātunissitā ca adhātunissitā ca. Kathaṃ? –</paragraph>
<gatha1 line="156">Ārakattā hatattā ca, kilesārīna so muni;</gatha1>
<gatha2 line="157">Hatasaṃsāracakkāro, paccayādīna cāraho;</gatha2>
<gathalast line="158">Na raho karoti pāpāni, <bold>arahaṃ</bold> tena vuccatīti.</gathalast>
<unindented line="159"><bold>Ṭīkācariyehipi</bold> tatheva gahitā. Kathaṃ? –</unindented>
<gatha1 line="160">Ārakā mandabuddhīnaṃ, ārakā ca vijānataṃ;</gatha1>
<gatha2 line="161">Rahānaṃ suppahīnattā, vidūnamaraheyyato;</gatha2>
<gathalast line="162">Bhavesu ca rahābhāvā, pāsaṃsā <bold>arahaṃ</bold> jinoti.</gathalast>
<paragraph line="163">Yathā pana <bold>arahaṃ</bold>saddassa, evaṃ <bold>arahā</bold>saddassāpi nibbacanāni veditabbāni.</paragraph>
<gatha1 line="164"><bold>Su</bold>pubba<bold>gami</bold>to ceva, <bold>su</bold>pubba<bold>gadi</bold>topi ca;</gatha1>
<gathalast line="165">Dhīro <bold>sugata</bold>saddassa, nipphattiṃ samudīraye.</gathalast>
<paragraph line="166">Ettha hi <bold>sugato</bold>ti sobhanaṃ gataṃ etassāti sugato, sundaraṃ ṭhānaṃ gatoti sugato, sammā gatoti sugato, sammā ca gadatīti sugatoti dhātunissitaṃ atthaṃ gahetvā saddanipphatti kātabbā. Vuttañhi <bold>aṭṭhakathāsu</bold> –</paragraph>
<indent line="167">‘‘Sobhanagamanattā <pageBreak edition="M" number="0.0365" />, sundaraṃ ṭhānaṃ gatattā, sammā gatattā, sammā ca gadattā sugato. Gamanampi hi gatanti vuccati, tañca bhagavato sobhanaṃ parisuddhamanavajjaṃ. Kiṃ pana tanti? Ariyamaggo, tenesa gamanena khemaṃ disaṃ asajjamāno gatoti sobhanagamanattā sugato’’tiādi.</indent>
<gatha1 line="168"><bold>Bhaga</bold>saddūpapadato, <bold>vanu</bold>to <bold>vamu</bold>topi ca;</gatha1>
<gathalast line="169"><bold>Bhagavā</bold>saddanipphattiṃ, pavade aññathāpi vā.</gathalast>
<paragraph line="170">Atrimāni nibbacanāni – bhagasaṅkhātā lokiyalokuttarasampattiyo vani bhaji sevīti <bold>bhagavā</bold>. Somanassakumārattabhāvādīsu carimattabhāve ca bhagasaṅkhātaṃ siriṃ issariyaṃ yasañca vami uggiri kheḷapiṇḍaṃ viya anapekkho chaḍḍayīti <bold>bhagavā</bold>. Atha vā nakkhattehi samaṃ pavattattā bhagasaṅkhāte sineruyugandharauttarakuruhimavantādibhājanaloke vami, tannivāsitattāvāsasamatikkamanato tappaṭibaddhachandarāgappahānena pajahīti <bold>bhagavā</bold>ti.</paragraph>
<gatha1 line="171"><bold>Para</bold>dhātuvasā vāpi, <bold>parū</bold>papadatopi vā;</gatha1>
<gathalast line="172"><bold>Mu</bold>to tathā <bold>maja</bold>to ca, <bold>maya</bold>to <bold>muna</bold>to <bold>mi</bold>to.</gathalast>
<gatha1 line="173">Puna <bold>mi</bold>toti etehi, dhātūhi khalu sattahi;</gatha1>
<gathalast line="174">Vade <bold>parama</bold>saddassa, nipphattiṃ jinasāsane.</gathalast>
<gatha1 line="175">Uttamavācī<bold>parama</bold>-saddena saha aṭṭhahi;</gatha1>
<gathalast line="176">Padehi <bold>pāramī</bold>saddaṃ, vade taddhitapaccayiṃ.</gathalast>
<gatha1 line="177"><bold>Pāra</bold>saddūpapadato, <bold>maja</bold>topi <bold>mu</bold>totha vā;</gatha1>
<gathalast line="178"><bold>Maya</bold>to vā <bold>muna</bold>to vā, <bold>mi</bold>to vā punapi <bold>mi</bold>to.</gathalast>
<gatha1 line="179">Etehi chahi dhātūhi, mahāpurisavācakaṃ;</gatha1>
<gathalast line="180"><bold>Pāramī</bold>saddamīrenti, tato <bold>pāramitā</bold>ravaṃ.</gathalast>
<paragraph line="181">Ettha <pageBreak edition="M" number="0.0366" /> tāva uttamatthavācaka<bold>parama</bold>saddavasena <bold>pāramī</bold>nibbacanaṃ kathessāma. Tato <bold>para</bold>dhātuvasena, tato <bold>para</bold>saddūpapadamudhātādivasena tato <bold>pāra</bold>saddūpapada<bold>maja</bold>dhātādivasena.</paragraph>
<paragraph line="182">Dānasīlādiguṇavisesayogena sattuttamatāya paramā. Mahābodhisattā bodhisattā, tesaṃ bhāvo, kammaṃ vā <bold>pāramī,</bold> dānādikriyā. Atha vā parati pāleti pūreti cāti paramo, dānādīnaṃ guṇānaṃ pālako pūrako ca bodhisatto, paramassa ayaṃ, paramassa vā bhāvo, kammaṃ vā <bold>pāramī,</bold> dānādikriyā. Atha vā paraṃ sattaṃ attani mavati bandhati guṇavisesayogenāti paramo, paraṃ vā adhikataraṃ majjati sujjhati kilesamalatoti paramo, paraṃ vā seṭṭhaṃ nibbānaṃ mayati gacchatīti paramo, paraṃ vā lokaṃ pamāṇabhūtena ñāṇavisesena idhalokaṃ viya munāti paricchindatīti paramo, paraṃ vā ativiya sīlādiguṇagaṇaṃ attano santāne minoti pakkhipatīti paramo, paraṃ vā attabhūtato dhammakāyato aññaṃ paṭipakkhaṃ vā tadanatthakaraṃ kilesacoragaṇaṃ mināti hiṃsatīti paramo, mahāsatto, paramassa ayaṃ, paramassa vā bhāvo, kammaṃ vā <bold>pāramī,</bold> dānādikriyā.</paragraph>
<paragraph line="183">Aparo nayo – pāre nibbāne majjati sujjhati, satte ca majjeti sodhetīti pāramī, mahāpuriso, tassa bhāvo, kammaṃ vā <bold>pāramitā</bold>. Pāre nibbāne satte mavati bandhati yojeīti pāramī, pāraṃ vā nibbānaṃ mayati gacchati, satte ca māyeti gametīti pāramī, munāti vā pāraṃ nibbānaṃ yāthāvato, tattha vā satte minoti pakkhipatīti pāramī, kilesāriṃ vā sattānaṃ pāre nibbāne mināti hiṃsatīti pāramī, mahāpuriso, tassa bhāvo, kammaṃ vā <bold>pāramitā,</bold> dānādikriyāva. Iminā nayena pāramīnaṃ saddattho veditabbo.</paragraph>
<gatha1 line="184"><bold>Kara</bold>dhātuvasā <pageBreak edition="M" number="0.0367" /> vāpi, <bold>kira</bold>dhātuvasena vā;</gatha1>
<gatha2 line="185"><bold>Kaṃ</bold>saddūpapada<bold>rudhi</bold>-dhātuto vāpi dīpaye;</gatha2>
<gathalast line="186"><bold>Karuṇā</bold>saddanipphattiṃ, mahākaruṇasāsane.</gathalast>
<paragraph line="187">Tattha <bold>karuṇā</bold>ti paradukkhe sati sādhūnaṃ hadayakampanaṃ karotīti karuṇā. Kirati paradukkaṃ vikkhipatīti <bold>karuṇā</bold>. Kaṃ vuccati sukhaṃ, taṃ rundhati vibādhati kāruṇikaṃ na sukhāpetītipi <bold>karuṇā</bold>.</paragraph>
<gatha1 line="188"><bold>Vidividhavida</bold>dhātu-vasena paridīpaye;</gatha1>
<gathalast line="189"><bold>Vijjā</bold>saddassa nipphattiṃ, saddanipphattikovido.</gathalast>
<paragraph line="190">Tattha <bold>vijjā</bold>ti vindiyaṃ kāyasucaritādiṃ vindati yāthāvato upalabhatīti vijjā. Tamokhandhādipadālanaṭṭhena vā attano paṭipakkhaṃ vijjhatīti <bold>vijjā</bold>. Tato eva attano visayaṃ viditaṃ karotītipi <bold>vijjā</bold>.</paragraph>
<gatha1 line="191"><bold>Medha</bold>dhātuvasā ceva, <bold>medhā</bold>dhātūhi ca dvidhā;</gatha1>
<gathalast line="192"><bold>Medhā</bold>saddassa nipphattiṃ, medhāvī samudīraye.</gathalast>
<paragraph line="193">Tattha <bold>medhā</bold>ti sammohaṃ medhati hiṃsatīti medhā. Pāpake vā akusale dhamme medhati hiṃsatītipi <bold>medhā</bold>. Atha vā –</paragraph>
<gatha1 line="194">‘‘Paññā hi seṭṭhā kusalā vadanti,</gatha1>
<gatha2 line="195">Nakkhattarājāriva tārakānaṃ;</gatha2>
<gatha3 line="196">Sīlaṃ siriñcāpi satañca dhammo,</gatha3>
<gathalast line="197">Anvāyikā paññavato bhavantī’’ti</gathalast>
<unindented line="198">Vacanato pana medhati sīlena siriyā satañca dhammehi saha gacchati, na ekikā hutvā tiṭṭhatītipi <bold>medhā</bold>. Aparo nayo – sukhumampi atthaṃ dhammañca khippameva meti ca dhāreti cāti <bold>medhā,</bold> ettha <bold>metī</bold>ti gaṇhātīti attho. Tathā hi <pageBreak edition="M" number="0.0368" /><bold>aṭṭhasāliniyaṃ</bold> vuttaṃ ‘‘asani viya siluccaye kilese medhati hiṃsatīti medhā, khippaṃ gahaṇadhāraṇaṭṭhena vā medhā’’ti.</unindented>
<gatha1 line="199"><bold>Ranja</bold>dhātuvasā ceva, rāpubbatiratopi ca;</gatha1>
<gathalast line="200"><bold>Ratti</bold>saddassa nipphattiṃ, saddatthaññū vibhāvaye.</gathalast>
<paragraph line="201">Ranjanti sattā etthāti <bold>ratti,</bold> rā saddo tiyyati chijjati etthāti <bold>ratti,</bold> sattānaṃ saddassa vūpasamakāloti attho.</paragraph>
<gatha1 line="202"><bold>Mā</bold> māne iti <bold>so</bold>anta, kammanīti cubhohi tu;</gatha1>
<gathalast line="203">Dhātūhi <bold>māsa</bold>saddassa, nipphattiṃ samudīraye.</gathalast>
<paragraph line="204">Tathā hi sattānaṃ āyuṃ mānanto viya siyati antaṃ karotīti <bold>māso,</bold> cittamāsādayo dvādasa māsā. Seyyathidaṃ? Citto visākho jeṭṭho āsāḷho sāvaṇo bhaddo assayujo kattiko māgasiro phusso māgho phagguṇoti. Tatra citto māso ‘‘rammako’’ti vuccati. ‘‘Yathāpi rammake māse, bahū pupphanti vārijā’’ti pāḷi dissati. Bhaddo pana ‘‘poṭṭhapādo’’ti vuccati.</paragraph>
<paragraph line="205">Atha vā <bold>māso</bold>ti aparaṇṇavisesassapi suvaṇṇamāsassapi nāmaṃ. Tattha aparaṇṇaviseso yathāparimite kāle asiyati bhakkhiyatīti <bold>māso,</bold> itaro pana ‘‘mama ida’’nti masiyati āmasiyati gaṇhiyatīti <bold>māso</bold>ti vuccati.</paragraph>
<gatha1 line="206"><bold>Saṃ</bold>pubba<bold>vadacare</bold>hi, <bold>saṃvacchara</bold>ravassa tu;</gatha1>
<gathalast line="207">Nipphattiṃ samudīreyya, sakyasīhassa sāsane.</gathalast>
<paragraph line="208">Tathā hi taṃ taṃ sattaṃ dhammappavattiñca saṅgamma vadanto viya carati pavattatīti <bold>saṃvaccharo</bold>.</paragraph>
<gatha1 line="209"><bold>Bhidibhikkhi</bold>dhātuvasā <pageBreak edition="M" number="0.0369" />, atha vā bhayavācakaṃ;</gatha1>
<gatha2 line="210"><bold>Bhī</bold>saddaṃ purimaṃ katvā, <bold>ikkha</bold>dhātuvasena ca;</gatha2>
<gathalast line="211"><bold>Bhikkhu</bold>saddassa nipphattiṃ, kathayeyya vicakkhaṇo.</gathalast>
<paragraph line="212">Tathā hi kilese bhindatīti <bold>bhikkhu</bold>. Chinnabhinnapaṭadharotipi <bold>bhikkhu</bold>. Bhikkhanasīlotipi <bold>bhikkhu</bold>. Saṃsāre bhayaṃ ikkhati, ikkhanasīloti vā <bold>bhikkhu</bold>.</paragraph>
<gatha1 line="213"><bold>Sadabhidīhi</bold> dhātūhi, <bold>sabbhi</bold>saddagatiṃ vade;</gatha1>
<gathalast line="214">Sappurise ca nibbāne, esa saddo pavattati.</gathalast>
<paragraph line="215">Atrimāni nibbacanāni – sīdanasabhāve kilese bhindatīti <bold>sabbhi,</bold> sappuriso, yo ‘‘ariyo’’tipi ‘‘paṇḍito’’tipi vuccati. Apica sīdanasabhāvā kilesā bhijjanti etthāti <bold>sabbhi,</bold> nibbānaṃ, yaṃ ‘‘rāgakkhayo’’tiādināmaṃ labhati. Tathā hi <bold>saṃyuttaṭṭhakathāyaṃ</bold> vuttaṃ ‘‘yasmā nibbānaṃ āgamma sīdanasabhāvā kilesā bhijjanti, tasmā taṃ sabbhīti vuccatī’’ti.</paragraph>
<paragraph line="216">Etthetaṃ vadāma –</paragraph>
<gatha1 line="217">‘‘Yasmā nibbānamāgama, saṃsīdanasabhāvino;</gatha1>
<gathalast line="218">Klesā bhijjanti taṃ tasmā, sabbhīti amataṃ’bravu’’nti.</gathalast>
<gatha1 line="219"><bold>B</bold>rūdhātu<bold>sada</bold>dhātūhi, <bold>bhisi</bold>saddassa sambhavaṃ;</gatha1>
<gathalast line="220">Guṇehi brūhitā dhīrā, porāṇācariyā’bravuṃ.</gathalast>
<paragraph line="221">Tathā hi bravantā ettha sīdantīti <bold>bhisī</bold>ti <bold>bhisi</bold>saddassa sambhavaṃ porāṇā kathayiṃsu.</paragraph>
<gatha1 line="222"><bold>Sukha</bold>dhātuvasā cāpi, <bold>su</bold>pubba<bold>khāda</bold>topi vā;</gatha1>
<gathalast line="223"><bold>Su</bold>pubba<bold>khanu</bold>to vāpi, <bold>sukha</bold>saddagatiṃ vade.</gathalast>
<paragraph line="224"><bold>Sukha</bold>nti <pageBreak edition="M" number="0.0370" /> hi sukhayatīti sukhaṃ. Yassuppajjati, taṃ sukhitaṃ karotīti attho. Suṭṭhu dukkhaṃ khādatītipi <bold>sukhaṃ</bold>. Suṭṭu dukkhaṃ khanatītipi <bold>sukhaṃ</bold>.</paragraph>
<gatha1 line="225"><bold>Dukkha</bold>dhātuvasā cāpi, <bold>du</bold>pubba<bold>khāda</bold>topi vā;</gatha1>
<gathalast line="226"><bold>Du</bold>pubba<bold>khanu</bold>to vāpi, <bold>dukkha</bold>saddagatiṃ vade.</gathalast>
<paragraph line="227"><bold>Dukkha</bold>nti hi dukkhayatīti dukkhaṃ. Yassuppajjati, taṃ dukkhitaṃ karotīti attho. Duṭṭhu sukhaṃ khādatītipi <bold>dukkhaṃ</bold>. Duṭṭhu sukhaṃ khanatītipi <bold>dukkhaṃ</bold>. Atha vā dvidhā sukhaṃ khanatītipi <bold>dukkhaṃ</bold>.</paragraph>
<gatha1 line="228"><bold>Gandha</bold>dhātuvasā cāpi, <bold>gamu</bold>dhātuvasena vā;</gatha1>
<gathalast line="229"><bold>Gamudhā</bold>dhātuto vāpi, <bold>gandha</bold>saddagatiṃ vade.</gathalast>
<paragraph line="230">Tathā hi gandhayatīti <bold>gandho,</bold> attano vatthuṃ sūcayati ‘‘idaṃ sugandhaṃ, idaṃ duggandha’’nti pakāseti, paṭicchannaṃ, vā pupphaphalādiṃ ‘‘idamettha atthī’’ti pesuññaṃ karonto viya ahosīti attho. Atha vā gandhayati chindati manāpagandho sugandhabhāvena duggandhaṃ, amanāpagandho ca duggandhabhāvena sugandhanti <bold>gandho</bold>. Ettha pana <bold>gandha</bold>saddassa chedanavācakatte –</paragraph>
<gatha1 line="231">‘‘Atijātaṃ anujātaṃ, puttamicchanti paṇḍitā;</gatha1>
<gathalast line="232">Avajātaṃ na icchanti, yo hoti kulagandhano’’ti</gathalast>
<unindented line="233">Ayaṃ pāḷi nidassanaṃ. Vāyunā vā nīyamāno gacchatīti <bold>gandho. Kaccāyanasmiñhi</bold> ‘‘khādāmagamānaṃ khandhandhagandhā’’ti <bold>khādaamagami</bold>iccetesaṃ dhātūnaṃ yathākkamaṃ <bold>khandha andhagandhā</bold>desā vuttā. Atha vā gacchanto dhariyate soti <bold>gandho</bold>. Vuttañhetaṃ bhadantena <bold>buddhadattācariyena</bold> veyyākaraṇena niruttinayadassinā ‘‘dhariyatīti gacchanto, gandho sūcanatopi vā’’ti.</unindented>
<gatha1 line="234"><bold>Rasa</bold>dhātuvasā ceva, <bold>ramāsa</bold>dhātutopi ca;</gatha1>
<gathalast line="235"><bold>Rasa</bold>saddassa nipphattiṃ, āhu dhammarasaññuno.</gathalast>
<paragraph line="236"><bold>Raso</bold>ti <pageBreak edition="M" number="0.0371" /> hi rasanti taṃ assādentīti <bold>raso,</bold> ramantā taṃ asantītipi <bold>raso</bold>. Vuttampi cetaṃ ‘‘ramamānā na’santīti rasoti paridīpito’’ti. Tatrāyamattho – devamanussādayo sattā yasmā ramamānā naṃ dhammajātaṃ asanti bhakkhanti, tasmā taṃ dhammajātaṃ raso nāmāti niruttaññūhi paridīpitoti. Padacchedo pana evaṃ veditabbo –</paragraph>
<gatha1 line="237">Naṃ asanti na santīti, padacchedo siyā tahiṃ;</gatha1>
<gathalast line="238">Kammakārakabhāvena, attho hi tattha icchito.</gathalast>
<gatha1 line="239">Iti vuttānusārena, avuttesu padesupi;</gatha1>
<gathalast line="240">Yathārahaṃ nayaññūhi, nayo neyyo susobhano.</gathalast>
<gatha1 line="241">Dhātucintāya ye muttā, anipphannāti te matā;</gatha1>
<gathalast line="242">Te cāpi bahavo santi, <bold>pītalohitakā</bold>dayo;</gathalast>
<gatha1 line="243">Nipphanne api dhātūhi, sadde <bold>dhagā</bold>itiādayo;</gatha1>
<gathalast line="244">Anipphannaṃva pekkhanti, <bold>gavādi</bold>vidhibhedato.</gathalast>
<gatha1 line="245">Tathā hi ‘‘gacchatīti go’’, iti vuttapadaṃ puna;</gatha1>
<gathalast line="246">Anipphannaṃ karitvāna, ‘‘gāvo’’ iccādikaṃbravuṃ.</gathalast>
<gatha1 line="247">Ekantena anipphannā, saddā <bold>viḍūḍabhā</bold>dayo;</gatha1>
<gathalast line="248">Dhāturūpakasaddā ca, ‘‘pabbatāyati’’ādayo.</gathalast>
<paragraph line="249">Seyyathidaṃ? ‘‘Viḍūḍabho, tisso, yevāpano, pītaṃ, lohitaṃ’’ iccevamādīni nāmikapadāni anipphannāni bhavanti. ‘‘Nīlaṃ, pītaṃ, yevāpanako’’ iccādīni pana nīlavaṇṇe pītavaṇṇe. <bold>Ke re ge sadde</bold>ti dhātuvasena āgatattā nīlatīti <bold>nīlaṃ,</bold> pītatīti <bold>pītaṃ,</bold> ye vā pana itivacanena bhagavatā kiyate kathiyateti <bold>yevāpanako</bold>ti nibbacanamarahantīti nipphannānīti vattabbāni. Keci panettha vadeyyuṃ ‘‘nanu nīlati pītatītiādīni kriyāpadāni tepiṭake buddhavacane na dissantī’’ti? Kiñcāpi <pageBreak edition="M" number="0.0372" /> na dissanti, tathāpi etarahi avijjamānā purāṇabhāsā esāti gahetabbāni. Yathā hi ‘‘nāthatīti nātho’’ti ettha kiñcāpi ‘‘nāthatī’’ti kriyāpadaṃ buddhavacane na dissati, tathāpi <bold>nātha yācanopatāpissariyāsīsanesū</bold>ti dhātuno diṭṭhattā aṭṭhakathācariyā gaṇhiṃsuyeva, evaṃ sampadamidaṃ daṭṭhabbaṃ. Na hi kriyāpadaparihīno dhātu vucceyya.</paragraph>
<paragraph line="250">Kiñca bhiyyo – yathā ‘‘yāva byāti nimīsati, tatrāpi rasatibbayo’’ti <bold>jātakapāḷiyaṃ</bold> imasmiṃ buddhuppāde devamanussānaṃ vohārapathe asañcarantaṃ purāṇabhāsābhūtaṃ ‘‘byātī’’ti kriyāpadampi dissati, tathā ‘‘nīlati, pītatī’’tiādīhipi purāṇabhāsābhūtehi kriyāpadehi bhavitabbaṃ. Tattha <bold>yāva byātī</bold>ti yāva ummīsati. Ayañhi tasmiṃ kāle vohāro, yasmiṃ kāle bodhisatto cūḷabodhi nāma paribbājako ahosi. Yathā pana <bold>viḍūḍabha</bold>saddādayo dhātuvasena anipphannā nāma vuccanti, tathā ‘‘pabbatāyati, samuddāyati, cicciṭāyati, dhūmāyati, duddubhāyati, mettāyati, karuṇāyati, mamāyati’’ iccevamādayo ca ‘‘chattīyati, vatthīyati, parikkhārīyati, dhanīyati, paṭīyati’’ iccevamādayo ca ‘‘atihatthayati, upavīṇayati, daḷhayati, pamāṇayati, kusalayati, visuddhayati’’ iccevamādayo ca dhātuvasena anipphannāyeva nāma vuccanti.</paragraph>
<paragraph line="251">Tattha ‘‘pabbatāyatī’’tiādīsu saṅgho pabbatamiva attānamācarati <bold>pabbatāyati,</bold> evaṃ <bold>samuddāyati</bold>. Saddo cicciṭamiva attānamācarati <bold>cicciṭāyati</bold>. Vatthu dhūmamiva attānamācarati <bold>dhūmāyati</bold>. Saddo duddubhaiti ācarati <bold>duddubhāyati,</bold> bhikkhu mettāyati, tathā karuṇāyati. ‘‘Mama ida’’nti gaṇhati <bold>mamāyati</bold>. Achattaṃ chattamiva ācarati <bold>chattīyati</bold>. Aputtaṃ <pageBreak edition="M" number="0.0373" /> puttamiva ācarati <bold>puttīyati,</bold> sissaṃ ācariyo, attano pattamicchati <bold>pattīyati</bold>. Evaṃ vatthīyati, parikkhārīyati, cīvarīyati, dhanīyati, paṭīyati. Hatthinā atikkamati <bold>atihatthayati</bold>. Vīṇāya upagāyati <bold>upavīṇayati</bold>. Daḷhaṃ karoti vīriyaṃ <bold>daḷhayati</bold>. Pamāṇaṃ karoti <bold>pamāṇayati</bold>. Kusalaṃ pucchati <bold>kusalayati</bold>. Visuddhā hoti ratti <bold>visuddhāyati</bold>.</paragraph>
<paragraph line="252">Tatrāyaṃ padamālā – ‘‘pabbatāyati, pabbatāyanti. Pabbatāyasi, pabbatāyatha. Pabbatāyāmi, pabbatāyāmā’’ti iminā nayena aṭṭhannaṃ vibhattīnaṃ vasena sesaṃ sabbaṃ yojetabbaṃ, evaṃ ‘‘samuddāyati, chattīyatī’’tiādīsu. Tatra kāritavasenapi ‘‘pabbatāyantaṃ payojayati pabbatāyati, puttiyantaṃ payojayati puttīyati’’ iccādi padasiddhi bhavati. Ayaṃ pana padamālā – pabbatāyati, pabbatāyanti. Pabbatāyasi. Sesaṃ yojetabbaṃ. Iccevaṃ dhātuvasena nipphannānipphannapadāni vibhāvitāni.</paragraph>
<paragraph line="253">Idāni dhātugaṇalakkhaṇaṃ, adhātulakkhaṇaṃ, kāritapaccayayogaṃ, sakāritekakammadvikammatikammapadaṃ, ūhanīyarūpagaṇaṃ, dhātūnaṃ ekagaṇikadvigaṇikategaṇikapadaṃ, suddhakattuhetukattupadarūpaṃ, kammabhāvapadarūpaṃ, ekakāritadvikāritapadaṃ, akāritadvikammakapadañca sabbametaṃ yathārahaṃ kathayāma.</paragraph>
<paragraph line="254">Tatra sabbadhātukanissite suddhakattuppayoge suddhassaradhātuto vā ekassarato vā anekassarato vā <bold>a</bold>paccayassa parabhāvo <bold>bhūvādi</bold>gaṇalakkhaṇaṃ sāmaññalakkhaṇavasena, visesalakkhaṇavasena pana ākhyātatte <bold>i</bold>kārantānekassaradhātuto saha <bold>a</bold>paccayena niccaṃ niggahītāgamanañca nāmikatte niggahītāgamanamattañca <bold>bhūvādigaṇalakkhaṇaṃ</bold>. Ākyātatte kattari dhātūhi <bold>a</bold>paccayena saddhiṃniyatavasena niggahītāgamanaṃ <bold>rudhādi</bold>gaṇalakkhaṇaṃ sāmaññalakkhaṇavasena, visesalakkhaṇavasena <pageBreak edition="M" number="0.0374" /> pana ākhyātatte kattari dhātūhi <bold>ivaṇṇekārokāra</bold>paccayehi saddhiṃ niyatavasena niggahītāgamanañca nāmakatte aniyatavasena niggahītāgamanamattañca <bold>rudhādigaṇalakkhaṇaṃ</bold>. Kattari dhātūhi ādesalābhālābhino <bold>ya</bold>paccayassa parabhāvo <bold>divādigaṇalakkhaṇaṃ</bold>. Kattari dhātūhi yathārahaṃ <bold>ṇu ṇā uṇā</bold>paccayānaṃ parabhāvo <bold>svādigaṇalakkhaṇaṃ</bold>. Kattari dhātūhi <bold>nā</bold>paccayassa parabhāvo <bold>kiyādigaṇalakkhaṇaṃ</bold>. Kattari dhātūhi ākhyātatte appakatarappayogavasena nāmikatte pacurappayogavasena <bold>ppaṇhā</bold>paccayānaṃ parabhāvo <bold>gahādigaṇalakkhaṇaṃ</bold>. Kattari dhātūhi yathāsambhavaṃ <bold>oyira</bold>ppaccayānaṃ parabhāvo <bold>tanādigaṇalakkhaṇaṃ</bold>. Ākhyātatte kattari dhātūhi sabbathā <bold>ṇeṇaya</bold>ppaccayānaṃ parabhāvo <bold>curādi</bold>gaṇalakkhaṇaṃ sāmaññalakkhaṇavasena, visesalakkhaṇavasena pana ākhyātatte <bold>i</bold>kārantadhātuto saha <bold>ṇe ṇaya</bold>paccayehi niccaṃ niggahītāgamanañca nāmikatte niggahītāgamanamattañca <bold>curādigaṇalakkhaṇaṃ</bold>. Gaṇasūcakānaṃ paccayānamaparattaṃ <bold>adhātulakkhaṇaṃ</bold>. Iti dhātugaṇalakkhaṇamadhātulakkhaṇaṃ vibhāvitaṃ.</paragraph>
<paragraph line="255">Kāritapaccayassa yoge ‘‘ṇe ṇayo ṇāpe ṇāpayo cā’’ti ime cattāro kāritapaccayā.</paragraph>
<gatha1 line="256"><bold>Ṇe ṇayā</bold>suṃ <bold>u</bold>vaṇṇantā,</gatha1>
<gatha2 line="257">Ādantā pacchimā duve;</gatha2>
<gatha3 line="258">Sesato caturodve vā,</gatha3>
<gathalast line="259"><bold>Ṇayo</bold>yeva adhātuto.</gathalast>
<paragraph line="260">Tatra sāveti, sāvayati. Bhāveti, bhāvayati, obhāseti, obhāsayati. Imāni kārite uvaṇṇantadhāturūpāni.</paragraph>
<paragraph line="261">Dāpeti <pageBreak edition="M" number="0.0375" />, dāpayati. Hāpeti, hāpayati. Nhāpeti, nhāpayati. Nahāpeti, nahāpayati. <bold>Ā</bold>kārantadhāturūpāni.</paragraph>
<paragraph line="262">Soseti, sosayati. Sosāpeti, sosāpayati. Ghosāpeti, ghosāpayati. <bold>A</bold>kārantadhāturupāni.</paragraph>
<paragraph line="263">Maggo saṃsārato lokaṃ ñāpeti, ñāpayati. <bold>I</bold>dhāturūpāni niggacchāpetīti etesamattho. Imāni hi <bold>ni</bold>pubbāya <bold>i</bold>dhātuyā vasena sambhūtāni hetukatturūpāni. Tathā hi suddhakattubhāvena maggo sayaṃ ñāyati, saṃsārato niggacchatīti ñāyoti vuccati.</paragraph>
<paragraph line="264">Pāveti, pāvayati, <bold>u</bold>dhāturūpāni. Vadāpetīti etesamattho. Imāni hi papubbāya <bold>u</bold>dhātuyā vasena sambhūtāni hetukatturūpāni. Tathā hi ‘‘yo ātumānaṃ sayameva pāvā’’ti suddhakattupadaṃ āhaccabhāsitaṃ dissati.</paragraph>
<paragraph line="265">Khepeti, khepayati. Kaṅkheti, kaṅkhayati, kaṅkhāpeti, kaṅkhāpayati. Ācikkhāpeti, ācikkhāpayati. <bold>I</bold>vaṇṇantadhāturūpāni.</paragraph>
<paragraph line="266">Khiyeti, khiyayati. Milāyeti, milāyayati. Ekārantadhāturūpāni.</paragraph>
<paragraph line="267">Siyeti, siyayati. <bold>O</bold>kārantadhāturūpāni.</paragraph>
<paragraph line="268">Pabbatāyāyati, puttiyāyati. Adhātunissitāni rūpāni. Iminā nayena sesāni avuttānipi rūpāni sakkā viññātuṃ viññunā pāḷinayaññunāti vitthāro na dassito. Iti kāritapaccayayogo saṅkhepena vibhāvito.</paragraph>
<paragraph line="269">Idāni <pageBreak edition="M" number="0.0376" /><bold>sakāritekakammādīni</bold> brūma –</paragraph>
<gatha1 line="270">Akammakā ekakammā, dvikammā vāpi honti hi;</gatha1>
<gathalast line="271">Kāritapaccaye laddhe, sakammā ca dvikammakā.</gathalast>
<gatha1 line="272">Sayaṃ sodheti so bhūmiṃ, sodhāpeti paremahiṃ;</gatha1>
<gathalast line="273">Naraṃ kammaṃ kārayati, viññeyyaṃ kamato idaṃ.</gathalast>
<gatha1 line="274">Dvikammikā sambhavanti, tikammā ettha dīpaye;</gatha1>
<gathalast line="275">‘‘Issaro sevakaṃ gāmaṃ, ajaṃ nāyeti’’ iccapi.</gathalast>
<gatha1 line="276">‘‘Naro narena vā gāmaṃ, ajaṃ nāyeti’’iccapi;</gatha1>
<gathalast line="277">Kammatthadīpakaṃyeva, karaṇaṃ ettha icchitaṃ.</gathalast>
<unindented line="278">Iti sakāritekakammādīni vibhāvitāni.</unindented>
<paragraph line="279">Idāni <bold>ūhanīyarūpagaṇaṃ</bold> brūma – hoti, bhoti, sambhoti, idaṃ <bold>bhūvādi</bold>rūpaṃ. Sumbhoti, parisumbhoti, idaṃ <bold>rudhādi</bold>gūpaṃ. Nindati, vinindati, bandhati, idaṃ <bold>bhūvādi</bold>rūpaṃ. Chindati, bhindati, rundhati, idaṃ <bold>rudhādi</bold>rūpaṃ. Deti, neti, vadeti, anveti, idaṃ <bold>bhūvādi</bold>rūpaṃ. Rundheti, paṭirundheti, idaṃ <bold>rudhādi</bold>rūpaṃ. Buddheti, palibuddheti, idaṃ <bold>curādi</bold>rūpaṃ. Jayati, sayati, palāyati, milāyati, gāyati, idaṃ <bold>bhūvādi</bold>rūpaṃ. Hāyati, sāyati, nhāyati, idaṃ <bold>divādi</bold>rūpaṃ. Kathayati, cintayati, bhājayati, idaṃ <bold>curādi</bold>rūpaṃ. Gabbati, pagabbati, idaṃ <bold>bhūvādi</bold>rūpaṃ. Kubbati, krubbati, idaṃ <bold>tanādi</bold>rūpaṃ. Hinoti, cinoti, idaṃ <bold>svādi</bold>rūpaṃ. Tanoti, sanoti, karoti, idaṃ <bold>tanādi</bold>rūpaṃ. Cinteti, cintayati, idaṃ katturūpañceva hetukatturūpañca. Kanteti, kantayati, idaṃ hetukatturūpameva. Bhakkheti, bhakkhayati, vādeti, vādayati, idaṃ suddhakatturūpañceva hetukatturūpañca. <bold>Miyyatī</bold>ti kattupadañceva kammapadañca. <bold>Bhāvethā</bold>ti bahuvacanañceva ekavacanañca. <bold>Saṃyamissa</bold>nti anāgatavacanañceva atītavacanañca. <bold>Anusāsatī</bold>ti ākhyātañceva nāmikañca. <bold>Gacchaṃ vidhamaṃ nikkhaṇa</bold>nti nāmikañceva <pageBreak edition="M" number="0.0377" /> ākhyātañca. Ettha ākhyātatte <bold>gaccha</bold>nti anāgatavacanaṃ, <bold>vidhama</bold>nti atītavacanaṃ, <bold>nikhaṇa</bold>nti parikappavacanaṃ, sabbaṃ vā etaṃ padaṃ anāgatādhivacanantipi vattuṃ vaṭṭateva. Iminā nayena aññānipi ūhanīyapadāni nānappakārato yojetabbāni. Imāni padāni dubbiññeyyavisesāni mandabuddhīnaṃ sammohakarāni ācariyapācariye payirupāsitvā vedanīyānīti ūhanīyarūpagaṇo vibhāvito.</paragraph>
<paragraph line="280">Idāni <bold>ekagaṇikādīni</bold> vadāma – <bold>dhā dhāraṇe, bhūvādi</bold>gaṇikavasenāyaṃ ekagaṇikā sakammikā dhātu. Bhagavā sakalalokassa hitaṃ dadhāti vidadhāti, puriso atthaṃ saṃvidheti, nidhiṃ nidheti, imāni suddhakattari bhavanti. ‘‘Saṃvidhāpeti, vidhāpetī’’ti imāni hetukattari bhavanti. Kamme pana bhāve ca ‘‘anuvidhīyatī’’tiādīni bhavanti. Tathā hi kamme ‘‘nidhi nāma nidhīyatī’’ti ca ‘‘dhīyati dhapiyatīti dheyya’’nti ca rūpāni dissanti. Tattha kamme ‘‘kammaṃ sattehi anuvidhiyyati, kammāni sattehi anuvidhiyyanti. Bho kamma tvaṃ sattehi anuvidhiyyasi, ahaṃ kammaṃ sattehi anuvidhiyyāmī’’tiādinā yojetabbaṃ. Bhāve pana ‘‘satto dukkhaṃ anuvidhiyyati, sattā dukkhaṃ anuvidhiyyanti, to satta tvaṃ dukkhaṃ anuvidhiyyasī’’ti yojetabbaṃ. Ayaṃ nayo ativiya sukhumo pāḷinayānukūlo.</paragraph>
<paragraph line="281">Nāmikapadatte ‘‘dhātū’’tiādīni bhavanti. Tattha <bold>dhātū</bold>ti salakkhaṇaṃ dadhāti dhāretīti dhātu. <bold>Aṭṭhakathāsu</bold> pana ‘‘salakkhaṇadhāraṇato dukkhavidhānato dukkhadhānato ca dhātū’’ti vuttaṃ. <bold>Dhātū</bold>ti pathavīdhātādidhātuyo. Tattha <bold>salakkhaṇadhāraṇato</bold>ti yathā titthiyaparikappito pakati attāti evamādiko sabhāvato natthi, na evametā, etā pana salakkhaṇaṃ sabhāvaṃ dhārentīti dhātuyo <pageBreak edition="M" number="0.0378" />. <bold>Dukkhavidhānato</bold>ti dukkhassa vidahanato. Etā hi dhātuyo kāraṇabhāvena vavatthitā hutvā yathā ayalohādidhātuyo ayalohādianekappakāraṃ saṃsāradukkhaṃ vidahanti. <bold>Dukkhadhānato</bold>ti anappakassa dukkhassa vidhānamattato avasavattanato, taṃ vā dukkhaṃ etāhi kāraṇabhūtāhi sattehi anuvidhīyati, tathāvihitañca taṃ etesveva dhīyati ṭhapiyati, evaṃ dukkhadhānato dhātuyo. Apica nijjīvaṭṭho dhātavoti gahetabbaṃ. Tathā hi bhagavā ‘‘cha dhātuyosaṃ bhikkhu puriso’’tiādīsu jīvasaññāsamūhanatthaṃ dhātudesanaṃ akāsīti. Yo pana tattha amhehi bhāvaṭṭhāne ‘‘satto dukkhaṃ anuvidhiyyatī’’ti tipurisamaṇḍito ekavacanabahuvacaniko paṭhamāvibhattippayogo vutto. So –</paragraph>
<gatha1 line="282">‘‘Dūsito giridattena, hayo sāmassa paṇḍavo;</gatha1>
<gathalast line="283">Porāṇaṃ pakatiṃ hitvā, tassevānuvidhiyyatī’’ti ca</gathalast>
<paragraph line="284">‘‘Mātā hi tava irandhati, vidhurassa hadayaṃ dhaniyyatī’’ti ca ‘‘te saṃkilesikā dhammā pahīyissantī’’ti ca imāsaṃ pāḷīnaṃ vasena sārato paccetabbo. Tattha paṇḍavo nāma asso giridattanāmakassa assagopakassa pakatiṃ <bold>anuvidhiyyati</bold> anukarotīti attho. Ettha ca yadi kattupadaṃ icchitaṃ siyā, ‘‘anuvidadhātī’’ti pāḷi vattabbā siyā. Yadi kammapadaṃ icchitaṃ siyā, ‘‘paṇḍavenā’’ti tatiyantaṃ kattupadaṃ vattabbaṃ siyā, evaṃ avacanena ‘‘anuvidhiyyatī’’ti idaṃ bhāvapadanti siddhaṃ. Na kenaci ettha vattuṃ sakkā <bold>‘‘divādi</bold>gaṇe kattari vihita<bold>ya</bold>paccayassa vasena vuttaṃ idaṃ rūpa’’nti, <bold>dhā</bold>dhātuyā <bold>divādi</bold>gaṇe appavattanato, ekanta<bold>bhūvādi</bold>gaṇikattā ca. Dutiyappayoge pana yadi kattupadaṃ icchitaṃ siyā, ‘‘dhanute’’ti pāḷi vattabbā siyā. Yadi kammapadaṃ icchitaṃ siyā, ‘‘dhātuyā’’ti vattabbaṃ siyā <pageBreak edition="M" number="0.0379" />. Evaṃ avacanena ‘‘dhaniyyatī’’ti idampi bhāvapadanti siddhaṃ. Ettha <bold>‘‘dhaniyyatī</bold>ti pattheti, icchatīti attho’’ti <bold>aṭṭhakathāyaṃ</bold> vuttaṃ. <bold>‘‘Dhanu yācane’’</bold>ti dhātu esā ekantena <bold>tanādi</bold>gaṇeyeva vattati. Tatiyappayoge ‘‘pahīyissantī’’ti yadi <bold>bhūvādi</bold>gaṇe <bold>‘‘hā cāge’’</bold>ti dhātuyā rūpaṃ siyā, kattari ‘‘pajahissantī’’ti rūpaṃ siyā, ‘‘kasmā no pajahissatī’’ti ettha viya. Kammapadaṃ pana ‘‘pajahiyissantī’’ti siyā. Yasmā ‘‘pahīyissantī’’ti idaṃ <bold>divādi</bold>gaṇe <bold>‘‘hā parihāniya’’</bold>nti dhātuyā rūpattā ‘‘pahāyissantī’’ti kattupadarūpaṃ siyā ‘‘ājañño kurute vegaṃ, hāyanti tattha vaḷavā’’ti akammakassa kattupadarūpassa dassanato, tasmā ‘‘pahāyissantī’’ti avatvā ‘‘pahīyissantī’’ti vacanena <bold>ya</bold>paccayo bhāve vattatīti ñāyati.</paragraph>
<paragraph line="285">Keci panettha vadeyyuṃ ‘‘so pahīyissati. Te saṃkilesikā dhammā pahīyissanti. Rūpaṃ vibhaviyyati. Aggijāhi pubbeva bhūyate’tiādīsu <bold>ya</bold>paccayo kammeyeva vihito, na bhāve. Kammakattuvasena hi ime payogā daṭṭhabbā, sayameva pīyate pānīyaṃ, sayameva kaṭo kariyateti payogā viyā’’ti. Taṃ na, evañhi sati ‘‘pajahiyissantī’’tiādīni sakammakadhāturūpāni vattabbāni ‘‘pīyate kariyate’’ti rūpāni viya. Ettha pana bhāvaṭṭhāne kattuno ṭhitabhāvo heṭṭhā nānappakārena dassitoti na vutto. Ye saddasatthe mataṃ gahetvā sāsanikā garū bhāve adabbavuttino bhāvassekattā ekavacanameva, tañca paṭhamapurisasseva ‘‘bhūyate devadattena devadattena sampattiṃ anubhavananti attho’’ti payogañca tadatthayojanañca <pageBreak edition="M" number="0.0380" /> vadanti. Tesaṃ taṃ vacanaṃ pāḷiyā, aṭṭhakathādīhi ca na sameti, tasmā yathāvuttoyevattho āyasmantehi dhāretabbo.</paragraph>
<paragraph line="286"><bold>Jara roge</bold>. Jarati, jariyyati. <bold>Jaravayohāniyaṃ</bold>. Jīrati, jiyyati. Imā dvepi <bold>bhūvādi</bold> gaṇikavasena ekagaṇikā. Tāsaṃ ayaṃ sādhāraṇarūpavibhāvanā. ‘‘Yena ca santappati, yena ca jariyyatī’’tiādi. Tattha <bold>yena ca jariyyatī</bold>ti yena tejogatena kupitena ayaṃ kāyo ekāhikādijararogena jariyyati jarati. Atha vā <bold>yena ca jariyati</bold> yena ayaṃ kāyo jīrati indriyavekalyataṃ balakkhayaṃ palitavalitādiñca pāpuṇāti.</paragraph>
<paragraph line="287"><bold>Mara pāṇacāge. Bhūvādi</bold>gaṇikoyaṃ akammako ca. Satto marati, miyyati. Kiñcāpi ayaṃ dhātu <bold>‘‘mara pāṇacāge’’</bold>ti vacanato sakammako viya dissati, tathāpi ‘‘putto marati. Kicchaṃ vatāyaṃ loko āpanno jāyati ca jiyyati ca miyyati cā’’ti evamādīnaṃ kammarahitappayogānaṃ dassanato akammakoyevāti daṭṭhabbaṃ. Atthayojanānayena pana <bold>maratī</bold>ti pāṇaṃ cajatīti kammaṃ ānetvā kathetuṃ labbhati. ‘‘Marati, miyatī’’ti imāni suddhakattupadāni, ‘‘satto sattaṃ māreti, mārayati, mārāpeti, mārāpayatī’’ti imāni kāritapadasaṅkhātāni hetukattupadāni. Ettha ca yo amataṃ sattaṃ maraṇaṃ pāpeti, so vadhako māreti mārayati mārāpeti mārāpayatīti ca vuccati. Satto sattehi māriyati mārāpiyatīti imāni kammapadāni. Bhāvapadamappasiddhaṃ. Evamaññatrāpi pasiddhatā ca appasiddhatā ca upaparikkhitabbā.</paragraph>
<paragraph line="288"><bold>Khāda bhakkhaṇe</bold>. Ayaṃ pana <bold>bhūvādi</bold>gaṇikavasena ekagaṇiko sakammako dhātu. Khādati, saṅkhādati, imāni suddhakattupadāni <pageBreak edition="M" number="0.0381" />. Puriso purisena purisaṃ vā pūvaṃ khādeti khādayati khādāpeti khādāpayati, imāni hetukattupadāni. Ettha ca yo akhādantaṃ khādantaṃ vā khādāhīti payojeti, so khādāpako khādeti khādayati khādāpeti khādāpayatīti ca vuccati. Khajjati, saṃkhajjati, saṅkhādiyati. Imāni kammapadāni. Atrapanāyaṃ pāḷi ‘‘atītaṃ pāhaṃ addhānaṃ rūpena khajjiṃ, seyyathāpāhaṃ etarahi paccuppannena rūpena khajjāmi. Ahañceva kho pana anāgataṃ rūpaṃ abhinandeyyaṃ, anāgatenapāhaṃ rūpena khajjeyyaṃ, seyyathāpetarahi khajjāmī’’ti. Bhāvapadaṃ na labbhati sakammakattā imassa dhātussa. <bold>Bhūvādi</bold>gaṇo. Ayaṃ nāmadhātu ekanta<bold>rudhādi</bold>gaṇikoti appasiddho.</paragraph>
<paragraph line="289"><bold>Divādi</bold>gaṇe <bold>tā pālane</bold>. Lokaṃ tāyati santāyati. Imāni sakammakāni suddhakattupadāni. Hetukattupadaṃ pana kammapadañca bhāvapadañca appasiddhāni.</paragraph>
<paragraph line="290"><bold>Sudha saṃsuddhiyaṃ</bold>. Cittaṃ sujjhati visujjhati. Imāni akammakāni suddhakattupadāni. Sodheti, sodhayati, sodhāpeti, sodhāpayati, imāni hetukatturūpāni. Ettha ca yo asuddhaṃ ṭhānaṃ suddhaṃ karoti, so sodhako sodheti, sodhayatīti vuccati, esa nayo aññatrāpi īdisesu ṭhānesu. Yo pana asuddhaṭṭhānaṃ sayaṃ asodhetvā ‘‘tvaṃ sodhehī’’ti aññaṃ payojeti, so sodhāpako sodhāpeti sodhāpayatīti vuccati. Esa nayo aññatrāpi īdisesu ṭhānesu. Tathā hi ‘‘kāreti, kārayati, kārāpeti, kārāpayatī’’tiādīsu ayaṃ nayo na labbhati, evaṃ labbhamānanayo ca alabbhamānanayo ca sabbattha upaparikkhitabbo. Imā panettha pāḷiyo –</paragraph>
<gatha1 line="291">‘‘Paccantadesavisaye, nimantetvā tathāgataṃ;</gatha1>
<gathalast line="292">Tassa āgamanaṃ maggaṃ, sodhenti tuṭṭhamānasā’’ti ca</gathalast>
<unindented line="293">‘‘Maggaṃ <pageBreak edition="M" number="0.0382" /> sodhemahaṃ tadā’’ti ca. Imā hi pāḷiyo sahatthā sodhanaṃ sandhāya vuttā. ‘‘Āyasmā pilindavaccho rājagahe pabbhāraṃ sodhāpeti leṇaṃ kattukāmo’’ti pana pāḷi, ‘‘kiṃ bhante thero kārāpetī’’ti, ‘‘pabbhāraṃ mahārāja sodhāpemi leṇaṃ kattakāmo’’ti ca pāḷi. Imā parehi sodhāpanaṃ sandhāya vuttā. ‘‘Kassa sodhiyati maggo’’ti idaṃ kammapadaṃ, bhāvapadaṃ pana appasiddhaṃ. Iminā nayena yāva <bold>curādi</bold>gaṇā yojetabbaṃ.</unindented>
<paragraph line="294"><bold>Dvigaṇikatte subha sobhe</bold>. Sobhati vatāyaṃ puriso. <bold>Subha pahāre</bold>. Yo no gāvova sumbhati sumbhoti iccapi dissati. ‘‘Sumbhotī’’ti ca <bold>kaccāyanamate</bold> rūpaṃ, imāni kattupadāni. Nagaraṃ sobheti, sobhayati. Puriso purise coraṃ sumbheti, sumbhayati, sumbhāpeti, sumbhāpayati. Imāni hetukattupadāni. Kammabhāvapadāni labbhamānālabbhamānavasena yathāsambhavaṃ yojetabbāni. <bold>Bhūvādirudhādi</bold>gaṇikarūpāni.</paragraph>
<paragraph line="295"><bold>Paca pāke</bold>. Puriso bhattaṃ pacati. Nerayiko niraye paccati. Kammaṃ paccati. Bhattaṃ paccati. Pāramiyo paripaccanti. Phalāni paripaccanti, pakkāni hontīti attho. Garavo pana –</paragraph>
<gatha1 line="296">Ñāṇayuttavaraṃ tattha, datvā sandhiṃ tihetukaṃ;</gatha1>
<gathalast line="297">Pacchā paccati pākānaṃ, pavatte aṭṭhake duveti ca –</gathalast>
<unindented line="298">‘‘Asaṅkhāraṃ sasaṅkhāra-vipākāni na paccatī’’ti ca evaṃ <bold>pacati</bold>padassa dvigaṇikarūpassa sakammakattaṃ icchanti. Evaṃ pana sāṭṭhakathe tepiṭake buddhavacane kuto labbhā. Tepiṭake hi buddhavacane ‘‘kappaṃ nirayamhi paccati. Yāva pāpaṃ na paccati. Nirayamhi <pageBreak edition="M" number="0.0383" /> apacci so’’ti evaṃ akammakattaṃyeva dissati. Ettha vadeyyuṃ ‘‘nanu <bold>paca pāke’</bold>ti ayaṃ dhātu sakammako, tena ‘paccatī’ti padassa <bold>divādi</bold>gaṇikarūpassapi sato sakammakattaṃ yujjati, tasmāyeva ‘paccati pākānaṃ pavatte aṭṭhake duve’tiādīsu vutta’’nti. Ettha vuccate – yathā <bold>‘‘chidi dvidhākaraṇe, bhidi vidāraṇe’’</bold>ti dhātūnaṃ <bold>rudhādi</bold>gaṇe pavattānaṃ ‘‘rukkhaṃ chindati, bhittiṃ bhindatī’’ti rūpapadānaṃ sakammakattepi sati <bold>divādi</bold>gaṇaṃ pattānaṃ tesaṃ dhātūnaṃ ‘‘udakaṃ chijjati, ghaṭo bhijjatī’’ti rūpapadāni akammakāniyeva bhavanti, yathā <bold>bhūvādi</bold>gaṇe pavattassa <bold>paca</bold>dhātussa ‘‘bhattaṃ pacatī’’ti rūpapadassa sakammakattepi sati <bold>divādi</bold>gaṇaṃ pattassa ‘‘niraye paccati, kammāni vipaccantī’’ti rūpapadāni akammakāniyeva bhavanti.</unindented>
<paragraph line="299">Athāpi vadeyyuṃ ‘‘nanu ca bho yathā ‘āsavehi cittāni vimucciṃsū’ti ettha ‘‘āsavato cittāni vimucciṃsū’ti ca ‘āsavehi kattubhūtehi cittāni vimucciṃsū’ti ca evaṃ <bold>divādi</bold>gaṇikassa dhātussa ‘vimucciṃsū’ti rūpapadassa akammakattañca sakammakattañca bhavati, tathā ‘niraye paccati, kammāni vipaccantī’ti ca akammakattenapi bhavitabbaṃ. ‘Paccati pākānaṃ pavatte aṭṭhake duve, asaṅkhāraṃ sasaṅkhāravipākāni na paccatī’ti sakammakattenapi bhavitabba’’nti. Akammakatteneva bhavitabbaṃ, na sakammakattena, ‘‘paccati pākāna’’ntiādinā vuttappayogānaṃ ‘‘āsavehi cittāni vimucciṃsū’’ti payogena asamānattā. Tathā hettha ‘‘vimucciṃsū’’ti padaṃ kammarahitakattuvācaka<bold>ya</bold>paccayantampi bhavati kattusahitakammavācaka<bold>ya</bold>paccayantampi. ‘‘Vimucciṃsū’’ti imassa hi padassa kammarahita<bold>ya</bold>paccayavantattā ‘‘āsavehī’’ti karaṇavacanaṃ apādānakārakavācakaṃ bhavati. ‘Cittānī’’ti paccattavacanaṃ pana kattukārakavācakaṃ bhavati. Tathā ‘‘vimucciṃsū’’ti padassa kattusahitakammavācakattā ‘‘āsavehī’’ti <pageBreak edition="M" number="0.0384" /> karaṇavacanaṃ kattukārakavācakaṃ bhavati. ‘‘Cittānī’’ti paccattavacanaṃ pana kammakārakavācakaṃ bhavati. Ayaṃ nayo ‘‘paccati pākāna’’ntiādinā vuttappayogesu na labbhati. Tathā hi tattha paccattavacanaṃ kattāraṃ vadati, upayogavacanaṃ kammaṃ vadatīti daṭṭhabbaṃ. Kārite ‘‘puriso purisena purisaṃ vā bhattaṃ pāceti pācayati pācāpeti pācāpayatī’’ti ca, ‘‘anante bodhisambhāre, paripācesi nāyako’’ti dassanato pana ‘‘paripāceti, paripācayatī’’ti ca rūpāni bhavanti. Imāni hetukattupadāni. Kamme – yaññadattena odano paccate, bhāvapadaṃ appasiddhaṃ. Imāni <bold>bhūvādidivādi</bold>gaṇikarūpāni. Iminā nayena aññānipi dvigaṇikarūpāni yojetabbāni.</paragraph>
<paragraph line="300"><bold>Tegaṇikatte su pasave</bold>. Hetuphalaṃ savati, pasavati. <bold>Su savane</bold>. Saddho dhammaṃ suṇoti, suṇāti. <bold>Su hiṃsāyaṃ</bold>. Yodho paccāmittaṃ sunāti. Imāni yathākkamaṃ <bold>bhūvādisvādikiyādi</bold>gaṇikāni kattupadāni. Tathā hetunā phalaṃ saviyyati, unnādasaddo pathavīundriyasaddo viya suyyati. Yodhena paccamitto suniyyati. Imāni kammapadāni. Bhāvapadaṃ na labbhati sakammakattā imesaṃ dhātūnaṃ. Iminā nayena aññānipi tegaṇikarūpāni upaparikkhitvā yojetabbāni. Atra panāyaṃ nayavibhāvanā –</paragraph>
<gatha1 line="301"><bold>Bhvādirudhādi</bold>kā dhātū, <bold>svādidivādi</bold>kā tathā;</gatha1>
<gathalast line="302"><bold>Rudhādikadivādiṭṭhā, bhūvādikacurādi</bold>kā.</gathalast>
<gatha1 line="303"><bold>Bhūvādikagahādiṭṭhā, bhvādisvādikiyādi</bold>kā;</gatha1>
<gathalast line="304">Evamādippabhedehi, vitthārentu vicakkhaṇā.</gathalast>
<paragraph line="305">Iccevaṃ saṅkhepato yathārahaṃ ekagaṇikadvigaṇikategaṇikavasena suddhakattuhetukattukammabhāvapadāni ca sakāritekakammāni <pageBreak edition="M" number="0.0385" /> ca sakāritadvikammāni ca sakāritatikammāni ca dassitāni.</paragraph>
<paragraph line="306">Idāni <bold>ekakāritadvikāritapadānaṃ</bold> vacanokāso anuppatto, tasmā taṃ vadāma. <bold>So antakammani</bold>. Arahattamaggo mānaṃ siyati, kammaṃ pariyosiyati. Imāni tāva suddhakattupadāni. Ettha <bold>mānaṃ siyatī</bold>ti mānaṃ samucchindati. <bold>Kammaṃ pariyosiyatī</bold>ti kammaṃ nipphajjati. <bold>Pari ava</bold> iccupasaggavasena hi idaṃ padaṃ akammakaṃ bhavati, attho pana ‘‘pariyosānaṃ gacchatī’’ti sakammakavasena gahetabbo. Attanā vippakataṃ attanā pariyosāpeti. Ida<bold>mekaṃ kāritaṃ</bold> hetukattupadaṃ. Ettha pana <bold>pariava</bold> iccupasaggavasena akammakabhūtassa <bold>so</bold>dhātussa laddhakāritapaccayattā ekakammameva sakāritapadaṃ bhavati. Attanā vippakataṃ parehi pariyosāvāpeti. Idaṃ <bold>dvikāritaṃ</bold> hetukattupadaṃ. Ettha ca pana <bold>pari ava</bold> iccupasaggavasena akammakabhūtassa <bold>so</bold>dhātussa laddhakāritapaccayadvayattā dvikammakaṃ sakāritapadaṃ bhavati. ‘‘Pariyosāvāpetī’’ti idampi <bold>pari ava</bold> pubbasmā <bold>so</bold>dhātumhā <bold>ṇāpe ṇāpe</bold> iti paccayadvayaṃ katvā <bold>ava</bold>sadda<bold>sso</bold>kārañca katvā tato <bold>ya</bold>kārāgamañca anubandha<bold>ṇa</bold>kāralopañca paṭhamapaccaye <bold>pa</bold>kārassa <bold>va</bold>kārañca dvīsu ca ṭhānesu pubbasaralopaṃ katvā nipphajjatīti daṭṭhabbaṃ.</paragraph>
<paragraph line="307">Idāni tā pāḷiyo atthantaraviññāpanatthaṃ āhaccadesitākārena ekato kathayāma – ‘‘attanā vippakataṃ attanā pariyosāpeti, āpatti saṅghādisesassa. Attanā vippakataṃ parehi pariyosāvāpeti, āpatti saṅghādisesassā’’ti ettha ‘‘bhikkhū’’ti hetukattupadaṃ ānetabbaṃ. <bold>Attanā vippakata</bold>nti ettha ca <bold>attanā</bold>ti vippakaraṇakriyāya kattukārakavācakaṃ karaṇavacanaṃ. <bold>Vippakata</bold>nti kammakārakavācakaṃ <pageBreak edition="M" number="0.0386" /> upayogavacanaṃ. <bold>Attanā pariyosāpetī</bold>ti ettha pana <bold>attanā</bold>ti abyayapadabhūtena <bold>sayaṃ</bold>saddena samānatthaṃ vibhatyantapatirūpakaṃ abyayapadaṃ, <bold>sayaṃ</bold>saddasadisaṃ vā tatiyāvibhatyantaṃ abyayapadaṃ. Tathā hi ‘‘attanā pariyosāpetī’’ti vuttavacanassa ‘‘sayaṃ pariyosāpetī’’ti attho bhavati ‘‘attanā ca pāṇātipātī’’tiādīsu viya. <bold>Parehi pariyosāvāpetī</bold>ti ettha pana <bold>parehī</bold>ti kammakārakavācakaṃ karaṇavacananti gahetabbaṃ, ‘‘sunakhehipi khādāpentī’’ti ettha ‘‘sunakhehī’’ti padaṃ viya. Ettha hi yathā ‘‘rājāno coraṃ sunakhe khādāpentī’’ti upayogavasena attho bhavati, tathā ‘‘bhikkhu attanā vippakataṃ pare jane pariyosāvāpetī’’ti upayogavasena attho bhavati. Evaṃ imasmiṃ acchariyabbhutanayavicitte bhagavato pāvacane dvikāritapaccayavantampi padamatthīti sārato paccetabbaṃ. Ayaṃ nayo sukhumo sāsane ādaraṃ katvā āyasmantehi sādhukaṃ manasi kātabbo. Yassa hi atthāya idaṃ pakaraṇaṃ karimha, na ayaṃ attano mati, atha kho pubbācariyānaṃ santikā laddhattā tesaññeva matīti daṭṭhabbaṃ.</paragraph>
<paragraph line="308">Idāni <bold>akāritadvikammikapadānaṃ</bold> vacanokāso anuppatto, tasmā tāni kathayāma, tāni ca kho dhātuvasena evaṃ veditabbāni savinicchayāni. Seyyathidaṃ?</paragraph>
<gatha1 line="309"><bold>Duhikaravahipucchi, yāci bhikkhi ca nibrūti;</bold></gatha1>
<gathalast line="310"><bold>Bhaṇivadivacibhāsi, sāsidahināthadhātu</bold>.</gathalast>
<gatha1 line="311"><bold>Rudhi ji ci</bold>pabhutīti, ye te dvikammakā dhīrā;</gatha1>
<gathalast line="312">Pavadumapi viyuttā, kāritappaccayehi ca.</gathalast>
<gatha1 line="313">Apādānādike pubba-vidhimhā sahime’bravuṃ;</gatha1>
<gathalast line="314">Upayogavacanassa, nimittanti sanantanā.</gathalast>
<gatha1 line="315">Ete <pageBreak edition="M" number="0.0387" /><bold>duhā</bold>dayo dhātū, tikammāpi bhavanti tu;</gatha1>
<gathalast line="316">Kāritappaccaye laddhe, iti ācariyā’bravuṃ.</gathalast>
<paragraph line="317">Tatrimāni udāharaṇāni – gavaṃ payo duhati gopālako. Gāviṃ khīraṃ duhati gopāladārako. Tattha <bold>payo</bold>ti upayogavacanaṃ, ‘‘yaso laddhā na majjeyyā’’ti ettha ‘‘yaso’’ti padamiva. Manogaṇikassa hi īdisampi upayogavacanaṃ hoti aññādisampi. Issaro gopālaṃ gavaṃ payo duhāpeti. Gopālena gāvo khīraṃ duhitā. Gohi payo duhatīti ettha apādānavisayattā dvikammakabhāvo natthi. ‘‘Visāṇato gavaṃ duhaṃ, yattha khīraṃ na vindatī’’ti ettha pana apādānavisayattepi gavāvayavabhūtassa visāṇassa visuṃ gahitattā ‘‘gavaṃ khīraṃ duhanto’’ti dvikammikabhāvo labbhatīti daṭṭhabbaṃ. <bold>Duhino</bold> payogoyaṃ.</paragraph>
<paragraph line="318"><bold>Karoti</bold>ssa payoge kaṭṭhamaṅgāraṃ karoti, suvaṇṇaṃ kaṭakaṃ karoti, sace je saccaṃ bhaṇasi, adāsiṃ taṃ karomi. Ettha ca <bold>aṅgāraṃ karotī</bold>ti pariccattakāraṇavasena vuttaṃ. Kaṭṭhañhi aṅgārabhāvassa kāraṇaṃ, aṅgāre kate kāraṇabhūtassa kaṭṭhassa kaṭṭhabhāvo vigacchati. <bold>Kaṭakaṃ karotī</bold>ti idaṃ apariccattakāraṇavasena vuttaṃ. Suvaṇṇañhi kaṭakabhāvassa kāraṇaṃ, kaṭake katepi kārakabhūtassa suvaṇṇassa suvaṇṇabhāvo na vigacchati, atha kho visesantaruppattibhāvena sampajjati. <bold>Adāsiṃ taṃ karomī</bold>ti idaṃ pana ṭhānantaradānavasena vuttaṃ ‘‘uparājaṃ mahārājaṃ karomī’’ti ettha viya. Tattha ‘‘issaro purisena purisaṃ vā kaṭṭhamaṅgāraṃ kāreti. Tathā suvaṇṇaṃ kaṭakaṃ kāretī’’ti tikammikappayogopi daṭṭhabbo. Tathā ‘‘brahmadatto rajjaṃ kāretī’’ti, ‘‘brahmadatte rajjaṃ kārente’’ti dvikammakappayogo.</paragraph>
<paragraph line="319">Ettheke <pageBreak edition="M" number="0.0388" /> vadeyyuṃ ‘‘nanu ca bho ettha ekameva kammaṃ dissati, kenāyaṃ payogo dvikammikappayogo hotī’’ti. Kiñcāpi ekameva dissati, tathāpi atthato dveyeva kammāni dissantīti gahetabbaṃ. Tathā hi <bold>brahmadatto rajjaṃ kāretī</bold>ti ettha brahmadatto attano rājabhāvaṃ mahājanena kārayatīti attho. Evaṃ pana atthe gahite ‘‘rajjaṃ kārehi bhaddante, kiṃ araññe karissasī’’tiādīsupi tvaṃ attano rājabhāvaṃ amhehi kārāpehi, attānaṃ rajje abhisiñcāpehi, mayaṃ taṃ rajje abhisiñcitukāmāti attho samatthito bhavati.</paragraph>
<paragraph line="320"><bold>Brahmadatte rajjaṃ kārente</bold>ti etthāpi brahmadatte attano rājabhāvaṃ mahājanena kārayanteti attho bhavati. Sāsanasmiñhi kāritavisaye karaṇavacanaṃ upayogatthaññeva dīpeti, tasmā atthato dveyeva kammani dissantīti vadāma. Ayamattho <bold>abhidhammaṭīkāyaṃ</bold> cakkhundriyādinibbacanatthavibhāvanāya dīpetabbo. Tathā hi <bold>abhidhammaṭīkāyaṃ</bold> idaṃ vuttaṃ <bold>‘‘cakkhudvāre indattaṃ kāretī</bold>ti cakkhudvārabhāve taṃdvārikehi attano indabhāvaṃ paramissarabhāvaṃ kārayatīti attho. Tañhi te rūpaggahaṇe attānaṃ anuvatteti, te ca taṃ anuvattantī’’ti. Yadi pana <bold>kara</bold>dhātu dvikammako, evaṃ sante ‘‘brahmadatto rajjaṃ kāretī’’tiādīsu laddhakāritapaccayattā ‘‘kāretī’’tiādīhi padehi tikammakehiyeva bhavitabbanti? Na, niyamābhāvato, tādisassa ca payogassa vohārapathe anāgatattā.</paragraph>
<paragraph line="321">Kaṭṭhaṃ purisena aṅgāraṃ kataṃ. Suvaṇṇaṃ kammārena kaṭakaṃ kataṃ, dāsī sāmikena adāsiṃ katā, evampettha dvikammakappayogā veditabbā. <bold>Suvaṇṇena kaṭakaṃ karotī</bold>ti ettha <pageBreak edition="M" number="0.0389" /> hi visesanatthe pavattakaraṇavisayattā dvikammikabhāvo na labbhatīti daṭṭhabbaṃ. Ayaṃ nayo aññatrāpi upaparikkhitvā yathāsambhavaṃ netabbo. <bold>Karoti</bold>ssa payogoyaṃ.</paragraph>
<paragraph line="322"><bold>Vahi</bold>ādīnaṃ payoge rājapurisā rathaṃ gāmaṃ vahanti. Ayaṃ rājā maṃ nāmaṃ pucchati. Parābhavantaṃ purisaṃ, mayaṃ pucchāma gotamaṃ. Āyasmā upāli āyasmatā mahākassapena vinayaṃ puṭṭho. Devadatto rājānaṃ kambalaṃ yācati. Te maṃ asse ayācisuṃ. Dhanaṃ taṃ tāta yācati. Brāhmaṇo nāgaṃ maṇiṃ yācati. Nāgo maṇiṃ yācito brāhmaṇena brahmunā āyācito dhammadesanaṃ bhagavā. Tāpaso kulaṃ bhojanaṃ bhikkhati. Ajaṃ gāmaṃ neti. Ajo gāmaṃ nīto. Mutto campeyyako nāgo, rājānaṃ etadabravi.</paragraph>
<paragraph line="323">Ettha <bold>rājāna</bold>nti mukhyato kammaṃ vuttaṃ. <bold>Eta</bold>nti guṇato. Tathā <bold>rājāna</bold>nti akathitakammaṃ vuttaṃ. <bold>Eta</bold>nti kathitakammaṃ. Esa nayo aññatrāpi upaparikkhitvā yathārahaṃ yojetabbo. Evameva ‘‘brūhi bhagavā’’tiādīsu sampadānavisayattā dvikammakabhāvo na labbhati. Bhikkhu mahārājānaṃ dhammaṃ bhaṇati. Yaṃ maṃ bhaṇasi sārathi. Yaṃ maṃ vadati. Bhagavantaṃ etadavoca. Pitā puttaṃ bhāsati. Yaṃ maṃ tvaṃ anusāsasi. Sakyā kho pana ambaṭṭha rājānaṃ okkākaṃ pitāmahaṃ dahanti. Bhagavā bhikkhū taṃ taṃ hitapaṭipattiṃ nāthati. Gāvo vajaṃ rundhati gopālako. Dhutto dhuttajanaṃ dhanaṃ jināti. Ettha ca ‘‘kamanuttaraṃ ratnavaraṃ jināmā’’ti <bold>puṇṇakajātakapāḷi</bold> nidassanaṃ. Tatthāyamattho ‘‘mayaṃ janindā kataraṃ rājānaṃ anuttaraṃ ratnavaraṃ jināmā’’ti. Iṭṭhakāyo pākāraṃ cinoti vaḍḍhakī. Aññānipi yojetabbāni.</paragraph>
<paragraph line="324">Ettha <pageBreak edition="M" number="0.0390" /> keci puccheyyuṃ ‘‘gandhakuṭiṃ padakkhiṇaṃ karoti, buddhaṃ saraṇaṃ gacchāmi. Upāsakaṃ maṃ bhavaṃ gotamo dhāretū’ti payogesu kiṃ dvikammakabhāvo labbhatī’’ti? Ettha vuccate – ‘‘gandhakuṭiṃ padakkhiṇaṃ karotī’’ti ettha na labbhati guṇaguṇīnaṃ vasena gahitattā. ‘‘Buddhaṃ saraṇaṃ gacchāmī’’ti etthāpi na labbhati ‘‘saraṇaṃ iti gacchāmī’’ti <bold>iti</bold>saddalopavasena vuttattā. Tathā hi <bold>buddha</bold>nti upayogavacanaṃ. <bold>Saraṇa</bold>nti paccattavacanaṃ. ‘‘Buddhaṃ mama saraṇaṃ parāyaṇaṃ, aghassa tātā hitassa ca vidhātā’’ti iminā adhippāyena ‘‘bhajāmi sevāmi bujjhāmī’’ti attho. ‘‘Upāsakaṃ maṃ bhavaṃ gotamo dhāretū’’ti ettha pana dvikammakabhāvo labbhatīti vattabbo ‘‘maṃ ito paṭṭhāya upāsakaṃ dhāretū’’ti atthasambhavato ‘‘sakyā kho pana ambaṭṭha rājānaṃ okkākaṃ pitāmahaṃ dahantī’’ti <bold>daha</bold>dhātuppayogena samānattā ca, adhippāyatthato pana ‘‘maṃ ‘upāsako me aya’nti dhāretū’’ti attho sambhavatīti daṭṭhabbaṃ. Evaṃ akāritāni dvikammikadhāturūpāni vibhāvitāni.</paragraph>
<paragraph line="325">Iccevamamhehi ādito paṭṭhāya bhagavato sāsanatthaṃ yathāsatti yathābalaṃ dhātuyo ca taṃrūpāni ca tadanurūpehi nānāpadehi nānāatthehi nānānayehi ca yojetvā vibhāvitāni, evaṃ vibhāventehipi amhehi tāsaṃ sarūpaparicchedo atthaparicchedo vā na sakkā sabbaso vattuṃ. Tadubhayañhi ko sabbaso vattuṃ sakkhissati aññatra āgamādhigamasampannehi pabhinnapaṭisambhidehi mahākhīṇāsavehi.</paragraph>
<paragraph line="326">Atthātisayayuttāpi, dhātū honti yato tato. Payogatonugantabbā, anekatthā hi dhātavo.</paragraph>
<gatha1 line="327">Yenekatthadharā <pageBreak edition="M" number="0.0391" /> caranti vividhā nāthassa pāṭhe vare,</gatha1>
<gatha2 line="328">Tenekatthadharāva honti sahitā nānūpasaggehive;</gatha2>
<gatha3 line="329">Dhātūnaṃ pana tesamatthaparamaṃ khīṇāsave paṇḍite,</gatha3>
<gathalast line="330">Vajjetvā paṭisambhidāmatiyute ko sabbaso bhaṇatīti.</gathalast>
<centered line="331">Iti navaṅge sāṭṭhakathe piṭakattaye byappathagatīsu viññūnaṃ</centered>
<centered line="332">Kosallatthāya kate saddanītippakaraṇe</centered>
<centered line="333">Sabbagaṇavinicchayo nāma ekūnavīsatimo paricchedo</centered>
<centered line="334"><bold>Saha rūpavibhāvanāya dhātuvibhāvanā niṭṭhitā</bold>.</centered>
<centered line="335"><bold>Dhātumālā niṭṭhitā</bold>.</centered>
</body>
</document>