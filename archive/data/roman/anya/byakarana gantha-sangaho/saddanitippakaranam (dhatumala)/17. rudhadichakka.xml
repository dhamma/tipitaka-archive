<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0804n.nrf2.xml</normativeSource>
    <archivePath>roman/anya/byakarana gantha-sangaho/saddanitippakaranam (dhatumala)/17. rudhadichakka.xml</archivePath>
    <baseFileName>17. rudhadichakka</baseFileName>
    <titlePath>17. Rudhādichakka - Saddanītippakaraṇaṃ (dhātumālā) - Byākaraṇa gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">17. Rudhādichakka</chapter>
    <subhead line="2">Rudhādigaṇika</subhead>
    <gatha1 line="3">Ito paraṃ pavakkhāmi, <bold>rudhādika</bold>gaṇādayo;</gatha1>
    <gathalast line="4">Sāsanassopakārāya, gaṇe tu chabbidhe kathaṃ.</gathalast>
    <paragraph line="5"><bold>Rudhi āvaraṇe. Rudhi</bold>dhātu āvaraṇe vattati. Ettha <bold>āvaraṇaṃ</bold> nāma pidahanaṃ vā parirundhanaṃ vā palibuddhanaṃ vā harituṃ vā appadānaṃ, sabbametaṃ vaṭṭati. Rundhati, rundhiti, rundhīti, rundheti, avarundheti. Kammani – maggo purisena rundhiyati. Rodho, orodho, virodho, paṭivirodho, viruddho, paṭiviruddho, pariruddho. Rundhituṃ, parirundhituṃ. Rundhitvā. Parirundhitvā.</paragraph>
    <paragraph line="6">Tatra <bold>rodho</bold>ti cārako. So hi rundhati pavesitānaṃ kurūrakammantānaṃ sattānaṃ gamanaṃ āvaratīti <bold>rodho</bold>ti vuccati. <bold>Orodho</bold>ti rājubbarī, sā pana yathākāmacāraṃ carituṃ appadānena orundhiyati avarundhiyatīti <bold>orodho. Virodho</bold>ti ananukūlatā. <bold>Paṭivirodho</bold>ti punappunaṃ ananukūlatā. <bold>Viruddho</bold>ti virodhaṃ āpanno. <bold>Paṭiviruddho</bold>ti paṭisattubhāvena <pageBreak edition="Myanmar" number="0.0213" /> virodhaṃ āpanno. <bold>Pariruddho</bold>ti gahaṇatthāya samparivārito. Vuttañhi ‘‘yathā arīhi pariruddho, vijjante gamane pathe’’ti. <bold>Avaruddho</bold>ti pabbājito.</paragraph>
    <paragraph line="7"><bold>Muca mocane</bold>. Migaṃ bandhanā muñcati. Muñcanaṃ, mocanaṃ. Dukkhappamocanaṃ, moco.</paragraph>
    <paragraph line="8"><bold>Moco</bold>ti cettha aṭṭhikakadalīrukkho. Muñcituṃ. Muñcitvā. Kārite ‘‘moceti, mocetuṃ, mocetvā’’tiādīni.</paragraph>
    <paragraph line="9"><bold>Rica virecane</bold>. Riñcati. Riñcanaṃ, virecanaṃ, vireko, virecako. Riñcituṃ. Riñcitvā.</paragraph>
    <paragraph line="10"><bold>Sica paggharaṇe</bold>. Udakena bhūmiṃ siñcati. Puttaṃ rajje abhisiñci. Abhiseko. Muddhābhisitto khattiyo. Siñca bhikkhu imaṃ nāvaṃ, sittā te lahumessati. Sittaṭṭhānaṃ. Siñcituṃ. Siñcitvā.</paragraph>
    <paragraph line="11"><bold>Yuja yoge</bold>. Yuñjati, anuyuñjati. Kammani ‘‘yuñjiyatī’’ti rūpāni. Keci ‘‘yuñjate’’ti icchanti. Yuñjanaṃ, saṃyogo, anuyogo, bhāvanānuyutto, saññogo, saññojanaṃ, atthayojanā. Dīghaṃ santassa yojanaṃ. Yuñjituṃ, anuyuñjituṃ. Anuyuñjitvā. Yojeti. Tattha <bold>saṃyojana</bold>nti bandhanaṃ kāmarāgādi. <bold>Yojana</bold>nti –</paragraph>
    <gatha1 line="12">Vidatthi dvādasaṅgulyo, tadvayaṃ ratanaṃ mataṃ;</gatha1>
    <gatha2 line="13">Sattaratanikā yaṭṭhi, usabhaṃ vīsayaṭṭhikaṃ;</gatha2>
    <gathalast line="14">Gāvutaṃ usabhāsīti, yojanaṃ catugāvutaṃ.</gathalast>
    <paragraph line="15"><bold>Bhuja pālanabyavaharaṇesu. Pālanaṃ</bold> rakkhaṇaṃ. <bold>Byavaharaṇaṃ</bold> ajjhoharaṇaṃ. Bhuñjati, paribhuñjati, saṃbhuñjati. Dāsaparibhogena paribhuñji. Kārite ‘‘bhojeti bhojayatī’’tiādīni rūpāni. Bhojanaṃ, sambhogo, mahibhujo, gāmabhojako <pageBreak edition="Myanmar" number="0.0214" />, upabhogo, paribhogo. Bhutto odano bhavatā. Sace bhutto bhaveyyāhaṃ. Odanaṃ bhutto bhuttavā bhuttāvī. Tumantāditte ‘‘bhuñjituṃ, paribhuñjituṃ, bhojetuṃ, bhojayituṃ, bhuñjitvā, bhuñjitvāna, bhuñjiya, bhuñjiyāna, bhojetvā, bhojetvāna, bhojayitvā, bhojayitvāna’’ iccādīni <bold>pari</bold>saddādīhi visesitabbāni.</paragraph>
    <paragraph line="16">Tatra <bold>bhuñjatī</bold>ti bhattaṃ bhuñjati, bhojanīyaṃ bhuñjati. Tathā hi ‘‘khādanīyaṃ vā bhojanīyaṃ vā khādati vā bhuñjati vā’’tiādi vuttaṃ. Apica kadāci khādanīyepi ‘‘bhuñjatī’’ti vohāro dissati. ‘‘Phalāni khuddakappāni, bhuñja rāja varāvara’’nti hi vuttaṃ. <bold>Paribhuñjatī</bold>ti cīvaraṃ paribhuñjati, piṇḍapātaṃ paribhuñjati, gilānapaccayabhesajjaparikkhāraṃ paribhuñjati, paṭisevatīti vuttaṃ hoti. Teneva ca <bold>paṭisevatī</bold>ti paribhuñjatīti attho saṃvaṇṇiyati. Apica ‘‘kāme bhuñjatī’’ti ca ‘‘pañcakāmaguṇe paribhuñjatī’’ti ca dassanato pana <bold>bhuñjanaparibhuñjana</bold>saddā paṭisevanatthena katthaci samānatthāpi hontīti avagantabbā. <bold>Saṃbhuñjatī</bold>ti sambhogaṃ karoti, ekato vāsaṃ karotīti attho. Ettha siyā ‘‘nanu ca bho atra <bold>bhuja</bold>dhātu pālanabyavaharaṇesu vutto, so kathaṃ ettakesupi atthesu vattatī’’ti? Vattateva, anekatthā hi dhātavo, te upasaggasahāye labhitvāpi anekatthatarāva honti. Ito paṭṭhāya <bold>tu</bold>mantādīni rūpāni na vakkhāma. Yattha pana viseso dissati, tattha vakkhāma.</paragraph>
    <paragraph line="17"><bold>Kati chedane</bold>. Kantati, vikantati. Sallakatto.</paragraph>
    <paragraph line="18"><bold>Bhidi vidāraṇe</bold>. Bhindati. Anāgatatthe vattabbe ‘‘bhejjissati, bhindissatī’’ti dvidhā bhavanti rūpāni. Pāpake akusale dhamme bhindatīti <bold>bhikkhu</bold>. Tenāha –</paragraph>
    <gatha1 line="19">‘‘Na <pageBreak edition="Myanmar" number="0.0215" /> tena bhikkhu so hoti, yāvatā bhikkhate pare;</gatha1>
    <gathalast line="20">Visaṃ dhammaṃ samādāya, bhikkhu hoti na tāvatā.</gathalast>
    <gatha1 line="21">Yodha puññañca pāpañca, bāhitvā brahmacariyaṃ;</gatha1>
    <gathalast line="22">Saṅkhāya loke carati, save ‘bhikkhū’ti vuccatī’’ti.</gathalast>
    <paragraph line="23">Idañca khīṇāsavaṃ sandhāya vuttaṃ, sekkhaputhujjanasamaṇāpi yathāsambhavaṃ ‘‘bhikkhū’’ti vattabbataṃ pāpuṇantiyeva. Saṅghaṃ bhindatīti <bold>saṅghabhedako</bold>. Devadattena saṅgho bhinno,. Bhindiyatīti <bold>bhinno</bold>ti hi nibbacanaṃ. Na te kaṭṭhāni bhinnāni. Bhindatīti <bold>bhettā</bold>.</paragraph>
    <paragraph line="24"><bold>Chidi dvedhākaraṇe</bold>. Chindatīti <bold>chedako,</bold> evaṃ chettā. Kese chettuṃ vaṭṭati. Chindiyatīti <bold>chinno</bold>. Chinnopi rukkho punadeva rūhati. Idaṃ pana <bold>bhidichidi</bold>dvayaṃ <bold>divādi</bold>gaṇaṃ patvā ‘‘bhijjati chijjatī’’ti suddhakattuvācakaṃ rūpadvayaṃ janeti, tasmā ‘‘bhijjatīti <bold>bhinno’’</bold>tiādinā suddhakattuvasenapi nibbacanaṃ kātabbaṃ.</paragraph>
    <paragraph line="25"><bold>Tadi hiṃsānādaresu</bold>. Tandati. Tandī, taddu. <bold>Tadda</bold>ti kacchu.</paragraph>
    <paragraph line="26"><bold>Udi pasavakiledanesu. Pasavanaṃ</bold> sandanaṃ. Kiledanaṃ tindatā. Undati. Undūro, samuddo.</paragraph>
    <paragraph line="27"><bold>Vida lābhe</bold>. Vindati. Govindo, vitti. Ettha <bold>vittī</bold>ti anubhavanaṃ, vedanā vā.</paragraph>
    <paragraph line="28"><bold>Vida tuṭṭhiyaṃ</bold>. Vindati, nibbindati. Nibbindanaṃ. Virajjati. Nibbindo kāmaratiyā. Vitti, vittaṃ, vedo. Labhati atthavedaṃ dhammavedaṃ.</paragraph>
    <paragraph line="29">Ettha <bold>vittī</bold>ti somanassaṃ. ‘‘Vitti hi maṃ vindati suta disvā’’ti hi vuttaṃ. <bold>Vitta</bold>nti vittijananattā vittasaṅkhātaṃ dhanaṃ. <bold>Vedo</bold>ti <pageBreak edition="Myanmar" number="0.0216" /> ganthopi ñāṇampi somanassampi vuccati. ‘‘Tiṇṇaṃ vedānaṃ pāragū’’tiādīsu hi gantho ‘‘vedo’’ti vuccati. ‘‘Brāhmaṇaṃ vedagumabhijaññā akiñcanaṃ kāmabhave asatta’’ntiādīsu ñāṇaṃ. ‘‘Ye vedajātā vicaranti loke’’tiādīsu somanassaṃ.</paragraph>
    <gatha1 line="30">Vedaganthe ca ñāṇe ca, somanasse ca vattati;</gatha1>
    <gathalast line="31"><bold>Veda</bold>saddo imaṃ nānā-dhātuto samudīraye.</gathalast>
    <paragraph line="32"><bold>Lipa limpane</bold>. Limpati, limpako. Avalepo. <bold>Avalepo</bold>ti ahaṅkāro.</paragraph>
    <paragraph line="33"><bold>Lupa acchedane</bold>. Lumpati. Vilumpako, vilutto vilopo.</paragraph>
    <gatha1 line="34">Vilumpateva puriso, yāvassa upakappati;</gatha1>
    <gathalast line="35">Yadā caññe vilumpanti, so vilutto vilumpatīti.</gathalast>
    <paragraph line="36"><bold>Pisa cuṇṇane</bold>. Piṃsati. Pisako. Pisuṇā vācā. <bold>Āgamaṭṭhakathāyaṃ</bold> pana ‘‘attano piyabhāvaṃ parassa ca suññabhāvaṃ yāya vācāya bhāsati, sā pisuṇā vācā’’ti vuttaṃ, taṃ niruttilakkhaṇena vuttanti daṭṭhabbaṃ.</paragraph>
    <paragraph line="37"><bold>Hisi vihiṃsāyaṃ</bold>. Hiṃsati, vihiṃsati. Hiṃsako.</paragraph>
    <gatha1 line="38">Ahiṃsakoti me nāmaṃ, hiṃsakassa pure sato;</gatha1>
    <gathalast line="39">Ajjāhaṃ saccanāmomhi, na naṃ hiṃsāmi kiñcanaṃ.</gathalast>
    <paragraph line="40">Hiṃsitabbaṃ kiṃsatīti <bold>sīho</bold>. Ādiantakkharavipallāsavasena saddasiddhi, yathā ‘‘kantanaṭṭhena takka’’nti. Vihesako, vihesanaṃ.</paragraph>
    <paragraph line="41"><bold>Sumbha</bold><pageBreak edition="Myanmar" number="0.0217" /><bold>pahāre</bold>. Yo no gāvova sumbhati. Parisumbhati. Sumbhoti. Atrime pāḷito payogā –</paragraph>
    <paragraph line="42">‘‘Saṃsumbhamānā attānaṃ, kālamāgamayāmase’’ti ca,</paragraph>
    <gatha1 line="43">‘‘Kesaggahaṇamukkhepā, bhūmyā ca parisumbhanā;</gatha1>
    <gathalast line="44">Datvā ca no pakkamati, bahudukkhaṃ anappaka’’nti ca,</gathalast>
    <paragraph line="45">‘‘Bhūmiṃ sumbhāmi vegasā’’ti ca.</paragraph>
    <paragraph line="46">Aññattha pana aññāpi vuttā. Tā idha anupapattito na vuttā. Kecettha maññeyyuṃ, yathā <bold>bhūvādi</bold>gaṇe <bold>‘‘saki saṅkāyaṃ khaji gativekalle’’</bold>tiādīnaṃ dhātūnaṃ paṭiladdhavaggantabhāvassa niggahītāgamassa vasena ‘‘saṅkati khañjatī’’ti rūpāni bhavanti, tathā imasmiṃ <bold>rudhādi</bold>gaṇe <bold>‘‘muca mocane kati chedane’’</bold>tiādīnaṃ dhātūnaṃ paṭiladdhavaggantabhāvassa niggahītāgamassa vasena ‘‘muñcati kantatī’’tiādīni rūpāni bhavanti. Evaṃ sante ko imesaṃ tesañca visesoti? Ettha vuccate – ye <bold>bhūvādi</bold>gaṇasmiṃ anekassarā asaṃyogantā <bold>i</bold>kārantavasena niddiṭṭhā, te ākhyātattañca nāmikattañca patvā suddhakattuhetukattuvisayesu ekantato niggahītāgamena nipphannarūpā bhavanti, na katthacipi tesaṃ vinā niggahītāgamena rūpappavatti dissati. Taṃ yathā? Saṅkati, saṅkā, khañjati, khañjo iccādi. Ayaṃ anekassarānaṃ <bold>i</bold>kārantavasena niddiṭṭhānaṃ <bold>bhūvādi</bold>gaṇikānaṃ viseso.</paragraph>
    <paragraph line="47">Ye ca <bold>rudhādi</bold>gaṇasmiṃ anekassarā asaṃyogantvā <bold>a</bold>kārantavasena vā <bold>u</bold>kārantavasena vā niddiṭṭhā, te ākhyātattaṃ patvā suddhakattuvisayeyeva ekantato niggahītāgamena nipphannarūpā bhavanti, na hetukattuvisaye. Nāmikattaṃ pana sahaniggahītāgamena vinā ca niggahītāgamena nipphannarūpā bhavanti. Yattha <pageBreak edition="Myanmar" number="0.0218" /> vinā niggahītāgamena nipphannarūpā, tattha sasaṃyogarūpāyeva bhavanti. Taṃ yathā? Muñcati, muñcāpeti, moceti, mocāpeti. Chindāpeti. Chedeti, chedāpeti. Chindanaṃ, chedo. Muñcanaṃ, mocanaṃ. Kantati, kantanaṃ, sallakatto. Piṭṭhimaṃsāni attano, sāmaṃ ukkacca khādasi iccādīni. Tattha <bold>ukkaccā</bold>ti ukkantitvā, chinditvāti attho.</paragraph>
    <paragraph line="48">Nanu ca bho evaṃ sante ākhyātanāmikabhāvaṃ patvā suddhakattuhetukattuvisayesu ekantato paṭiladdhaniggahītāgamehi <bold>saki khaji</bold> ādīhiyeva <bold>rudhādi</bold>gaṇikehi bhavitabbaṃ, na pana <bold>mucachidi</bold>ādīhīti? Tanna, <bold>mucachidi</bold>ādīhiyeva <bold>rudhādi</bold>gaṇikehi bhavitabbaṃ <bold>ruca</bold>dhātuyā samānagatikattā, tathā hi yathā ‘‘rundhissa, rundhayati, rundhāpeti, rundhanaṃ, rodho, virodho’’tiādīsu niggahītāgamāniggahītāgamavasena dvippakārāni rūpāni dissanti, tathā <bold>mucachidi</bold>ādīnampīti.</paragraph>
    <paragraph line="49">Nanu <bold>kaccāyane</bold> niggahītāgamassa niccavidhānatthaṃ ‘‘rudhādito niggahītapubbañcā’’ti lakkhaṇaṃ vuttanti? Saccaṃ, taṃ pana kriyāpadattaṃ sandhāya vuttaṃ. Yadi ca nāmikapadattampi sandhāya vuttaṃ bhaveyya, ‘‘virodho’’tiādīnaṃ dassanato <bold>vā</bold>saddaṃ pakkhipitvā vattabbaṃ siyā, na ca <bold>vā</bold>saddaṃ pakkhipitvā vuttaṃ, tena ñāyati kriyāpadattaṃyeva sandhāya vuttanti.</paragraph>
    <paragraph line="50">Nanu ca bho evaṃ sante <bold>sakikhaji</bold>ādīnaṃ niccaṃ saniggahītāgamakriyāpadattaṃyeva sandhāya ‘‘rudhādito niggahītapubbañcā’’ti idaṃ vuttanti sakkā mantunti? Na sakkā, <bold>sakikhaji</bold>ādīnaṃ <bold>rudha</bold>dhātuyā asamānagatikattā nāmikatte dvippakārassa asambhavato. Tathā hi yesaṃ yā nāmikatte niggahītāgamāniggahītāgamavasena dvippakāravantatā, sā <pageBreak edition="Myanmar" number="0.0219" /> eva tesaṃ <bold>rudhādi</bold>gaṇabhāvassa lakkhaṇaṃ. Tañca <bold>sakikhaji</bold>ādīnaṃ natthi. ‘‘Saṅkā khañjo’’tiādinā hi nāmatte ekoyeva pakāro dissati saniggahītāgamo, <bold>‘‘kamu padavikkhepe’’</bold>iccādīnaṃ pana ‘‘kamo, kamanaṃ, caṅkamo, caṅkamana’’ntiādinā nāmikatte dvippakāravantatāsambhavepi niggahītāgamassa abbhāsavisaye pavattattā sā dvippakāravantatā <bold>rudhādi</bold>gaṇabhāvassa lakkhaṇaṃ na hoti, tasmā abbhāsavisaye pavattaṃ niggahītāgamaṃ vajjetvā yā dvippakāravantatā, sāyeva <bold>rudhādi</bold>gaṇikabhāvassa lakkhaṇanti sanniṭṭhānaṃ kātabbaṃ. Ayaṃ nayo atīva sukhumo sammā manasi kātabbo.</paragraph>
    <gatha1 line="51"><bold>Rudhādī</bold> ettakā diṭṭhā, dhātavo me yathābalaṃ;</gatha1>
    <gathalast line="52">Suttesvaññepi pekkhitvā, gaṇhavho atthayuttitoti.</gathalast>
    <centered line="53"><bold>Dudhādi</bold>gaṇoyaṃ.</centered>
    <subhead line="54">Divādigaṇika</subhead>
    <paragraph line="55"><bold>Divu kīḷāvijigisābyavahārajutithutikantigatisattīsu</bold>. Ettha ca <bold>kīḷā</bold>ti laḷanā, vihāro vā. <bold>Laḷanā</bold>ti ca laḷitānubhavanavasena ramaṇaṃ. <bold>Vihāro</bold> iriyāpathaparivattanādinā vattanaṃ. <bold>Vijigisā</bold>ti vijayicchā. <bold>Byavahāro</bold>ti vohāro. <bold>Jutī</bold>ti sobhā. <bold>Thutī</bold>ti thomanā. <bold>Kantī</bold>ti kamanīyatā. <bold>Gatī</bold>ti gamanaṃ. <bold>Sattī</bold>ti sāmatthiyaṃ. Imesu atthesu <bold>divu</bold>dhātu vattati. Dibbati. Devo. Devī. Devatā.</paragraph>
    <paragraph line="56">Ettha <bold>devo</bold>ti tividhā devā sammutidevā upapattidevā visuddhidevāti. Tesu mahāsammatakālato paṭṭhāya lokena ‘‘devā’’ti sammatattā rājarājakumārādayo <bold>sammutidevā</bold><pageBreak edition="Myanmar" number="0.0220" /> nāma. Devaloke upapannā <bold>upapattidevā</bold> nāma. Khīṇāsavā <bold>visuddhidevā</bold> nāma. Vuttampi cetaṃ ‘‘sammutidevā nāma rājāno deviyo kumārā. Upapattidevā nāma bhummadeve upādāya taduttaridevā. Visuddhidevā nāma buddhapaccekabuddhakhīṇāsavā’’ti.</paragraph>
    <paragraph line="57">Idaṃ panettha nibbacanaṃ – dibbanti kāmaguṇajhānābhiññācittissariyādīhi kīḷanti, tesu vā viharantīti <bold>devā</bold>. Dibbanti yathābhilāsitaṃ visayaṃ appaṭighātena gacchantīti <bold>devā</bold>. Dibbanti yathicchitanipphādane sakkontīti <bold>devā</bold>. Atha vā taṃtaṃbyasananittharaṇatthikehi saraṇaṃ parāyaṇanti devanīyā abhitthavanīyāti <bold>devā</bold>. Sobhāvisesayogena kamanīyāti vā <bold>devā</bold>.</paragraph>
    <paragraph line="58">Ettha ca <bold>thutikanti</bold> atthā kammasādhanavasena daṭṭhabbā, <bold>kīḷā</bold>dayo cha atthā kattusādhanavasena. Keci pana ‘‘divu kīḷāvijigisābyavahārajutithutigatīsū’’ti paṭhanti. Keci ‘‘gatī’’ti padaṃ vihāya ‘‘jutithutīsū’’ti paṭhanti. Keci ‘‘thutī’’ti padaṃ vihāya ‘‘jutigatīsū’’ti paṭhanti, keci pana <bold>divu</bold>dhātuṃ <bold>‘‘sattithutika’’</bold>ntiatthepi icchanti. Tenāha abhidhammassa <bold>anuṭīkākāro ‘‘deva</bold>saddo yathā kīḷāvijigisāvohārajutigatiattho, evaṃ sattiabhitthavakamanatthopi hoti dhātusaddānaṃ anekatthabhāvato’’tiādi.</paragraph>
    <paragraph line="59">Idaṃ pana yathāvuttesu sammutidevādīsu paccekaṃ nibbacanaṃ – dibbanti kīḷanti attano visaye issariyaṃ karontīti <bold>devā,</bold> rājāno. Dibbanti kīḷanti pañcahi kāmaguṇehi, paṭipakkhe vā vijetuṃ icchanti, voharanti ca lokassa yuttāyuttaṃ, jotanti paramāya sarīrajutiyā, thomiyanti tabbhāvatthikehi, kāmiyanti daṭṭhuṃ sotuñca <pageBreak edition="Myanmar" number="0.0221" /> sobhāvisesayogena, gacchanti ca yathicchitaṭṭhānaṃ appaṭihatagamanena, sakkonti ca ānubhāvasampattiyā taṃtaṃkiccaṃ nipphādetunti <bold>devā,</bold> cātumahārājikādayo. Kīḷanti paramāya jhānakīḷāya, vijetuṃ icchanti paṭipakkhaṃ, paramasukhumañāṇavisesavisayaṃ atthañca voharanti, jotanti sabbakilesadosakalusābhāvā paramavisuddhāya ñāṇajutiyā, thomiyanti ca viññātasabhāvehi paramanimmalaguṇavisesayogato, kāmiyanti ca anuttarapuññakkhettatāya daṭṭhuṃ sotuṃ pūjituñca, gacchanti ca amatamahānibbānaṃ apaccāgamanīyāya gatiyā, sakkonti ca cittācāraṃ ñatvā te te satte hite niyojetuṃ amatamahānibbānasukhe ca patiṭṭhāpetunti <bold>devā,</bold> visuddhidevā.</paragraph>
    <paragraph line="60"><bold>Deva</bold>sadda ‘‘viddhe vigatavalāhake deve’’tiādīsu ajaṭākāse āgato. ‘‘Devo ca thokaṃ thokaṃ phusāyatī’’tiādīsu meghe. ‘‘Ayañhi deva kumāro’’tiādīsu khattiye. ‘‘Ahaṃ deva sakalajambudīpe aññassa rañño santike kiñci bhayaṃ na passāmī’’tiādīsu issarapuggale. ‘‘Pañcahi kāmaguṇehi samappito samaṅgībhūto paricāreti devo maññe’’tiādīsu upapattideve. ‘‘Devātidevaṃ naradammasārathi’’ntiādīsu visuddhideve āgato.</paragraph>
    <paragraph line="61"><bold>Devī</bold>ti rājabhariyāpi devadhītāpi ‘‘devī’’ti vuccati. Devassa bhariyāti hi devī, sāpi atthato ‘‘dibbatīti devī’’ti vattabbā, yathā ‘‘bhikkhatīti bhikkhunī’’ti. Tathā hi vuttaṃ <bold>vimānavatthuaṭṭhakathāyaṃ</bold> ‘‘dibbati attano puññiddhiyā kīḷatīti devī’’ti.</paragraph>
    <paragraph line="62"><bold>Devatā</bold>ti <pageBreak edition="Myanmar" number="0.0222" /> devaputtopi brahmāpi devadhītāpi. ‘‘Atha kho aññatarā devatā abhikkantāya ruttiyā abhikkantavaṇṇā’’tiādīsu hi devaputto ‘‘devatā’’ti vutto ‘‘devoyeva devatā’’ti katvā, tathā ‘‘tā devatā sattasatā uḷārā, brahmā vimānā abhinikkhamitvā’’tiādīsu brahmāno.</paragraph>
    <gatha1 line="63">‘‘Abhikkantena vaṇṇena, yā tvaṃ tiṭṭhasi devate;</gatha1>
    <gathalast line="64">Obhāsentī disā sabbā, osadhī viya tārakā’’ti-</gathalast>
    <unindented line="65">Ādīsu devadhītā.</unindented>
    <paragraph line="66">Imāni upapattidevānaṃ nāmāni –</paragraph>
    <gatha1 line="67">Devo suro ca vibudho, nijjaro amaro maru;</gatha1>
    <gatha2 line="68">Sudhāsī tidaso sagga-vāsī animisopi ca;</gatha2>
    <gathalast line="69">Divoko’matapāyī ca, saggaṭṭho devatāni ca.</gathalast>
    <paragraph line="70"><bold>Khi khaye</bold>. Khiyati. Khayo. Khiyanaṃ. Rāgakkhayo.</paragraph>
    <paragraph line="71"><bold>Khi nivāse kodhahiṃsāsu ca</bold>. Khiyati. Na gacchasi yamakkhayaṃ. Nāgadānena khiyanti.</paragraph>
    <paragraph line="72">Tattha <bold>khiyatī</bold>ti nivasati. <bold>Yamakkhaya</bold>nti yamanivesanaṃ. <bold>Khiyantī</bold>ti kujjhanti hiṃsanti vā.</paragraph>
    <paragraph line="73"><bold>Ghā gandhopādāne</bold>. Ghāyatīti <bold>ghānaṃ</bold>. Ghānena gandhaṃ ghāyituṃ ghāyitvā.</paragraph>
    <paragraph line="74"><bold>Ruca rocane. Rocanaṃ</bold> ruci. Bhattaṃ me ruccati. Bhattampitassa na ruccati. Pabbajjā mama ruccati. Ruccituṃ, ruccitvā. Keci pana imasmiṃ <bold>divādi</bold>gaṇe <bold>‘‘ruca dittimhī’’</bold>ti paṭhanti. Taṃ na yuttaṃ katthacipi dittisaṅkhātasobhanatthavācakassa <pageBreak edition="Myanmar" number="0.0223" /><bold>ruca</bold>dhātuno ‘‘ruccatī’’ti rūpābhāvato. Tasmā evaṃ sallakkhetabbaṃ, dittirucīnaṃ vācako <bold>ruca</bold>dhātu bhuvādigaṇiko. Tassa hi ‘‘rocati, virocati. Ekattamuparocita’’nti rūpāniyeva bhavanti, na ‘‘ruccatī’’ti rūpaṃ. Ruciyāyeva vācako pana <bold>divādi</bold>gaṇikopi hoti <bold>curādi</bold>gaṇikopi. Tassa hi <bold>divādi</bold>gaṇikakāle ‘‘gamanaṃ mayhaṃ ruccatī’’ti rūpaṃ. <bold>Curādi</bold>gaṇikakāle ‘‘kiṃ nu jātiṃ na rocesī’’ti rūpaṃ. <bold>Ā</bold>pubbo ce ācikkhane vattati, ‘‘āroceti, ārocayatī’’ti rūpāni dissanti.</paragraph>
    <paragraph line="75"><bold>Muca mokkhe</bold>. Dukkhato muccati. Saddhāya adhimuccati. Mutti, vimutti, adhimutti, muccamāno.</paragraph>
    <paragraph line="76"><bold>Uca samavāye</bold>. Uccati. Oko, ūkā, ukkā.</paragraph>
    <paragraph line="77"><bold>Oko</bold>ti udakampi āvāsopi. ‘‘Okapuṇṇehi cīvarehī’’ti ca, ‘‘vārijova thale khitto, okamokatamubbhato’’ti cettha payogo. <bold>Ūkā</bold>ti sīse nibbattakimiviseso.</paragraph>
    <paragraph line="78"><bold>Ukkā</bold>ti dīpikādayo vuccanti. ‘‘Ukkāsu dhāriyamānāsū’’ti hi āgataṭṭhāne dīpikā ‘‘ukkā’’ti vuccati. ‘‘Ukkaṃ bandheyya, ukkaṃ bandhitvā, ukkāmukhaṃ ālimpeyyā’’ti āgataṭṭhāne aṅgārakapallaṃ. ‘‘Kammārānaṃ yathā ukkā, anto jhāyati no bahī’’ti āgataṭṭhāne kammāruddhanaṃ. ‘‘Evaṃ vipāko ukkāpāto bhavissatī’’ti āgataṭṭhāne vātavego ‘‘ukkā’’ti vuccati. ‘‘Saṇḍāsena jātarūpaṃ <pageBreak edition="Myanmar" number="0.0224" /> gahetvā ukkāmukhe pakkhipeyyā’’ti āgataṭṭhāne suvaṇṇakārānaṃ mūsā ‘‘ukkā’’ti veditabbā. Iccevaṃ –</paragraph>
    <gatha1 line="79">Dīpikāvātavegesu, kammārānañca uddhane;</gatha1>
    <gatha2 line="80">Mūsāyampi ca aṅgāra-kapalle cāti pañcasu;</gatha2>
    <gathalast line="81">Visayesu panetesu, <bold>ukkā</bold>saddo pavattati;</gathalast>
    <paragraph line="82"><bold>Che chedane</bold>. Chiyati, chiyanti. Avacchitaṃ, avacchātaṃ. Chetvāna moḷiṃ varagandhavāsitaṃ.</paragraph>
    <paragraph line="83"><bold>Saja saṅge. Saṅgo</bold> laganaṃ. Sajjati. Sajjanaṃ, sajjito, satto.</paragraph>
    <paragraph line="84"><bold>Yuja samādhimhi</bold>. Samādhānaṃ <bold>samādhi,</bold> kāyakammādīnaṃ sammāpayogavasena avippakiṇṇatāti attho. Yujjati. Yogo, yogī.</paragraph>
    <paragraph line="85">Ettha <bold>yogo</bold>ti vīriyaṃ. Tañhi –</paragraph>
    <gatha1 line="86">‘‘Vāyametheva puriso, na nibbindeyya paṇḍito;</gatha1>
    <gathalast line="87">Passāmi vo’ha’mattānaṃ, yathā icchiṃ tathā ahu’’nti</gathalast>
    <unindented line="88">Vacanato avassaṃ kātuṃ yujjati upapajjatīti <bold>yogo</bold>ti vuccati.</unindented>
    <paragraph line="89"><bold>Ranja rāge</bold>. Rajjati. Virajjati. Rajjamāno, rajjaṃ, rajjanto, rāgo, virāgo, rajjanaṃ, virajjanaṃ, rajanīyaṃ. Upasaggavasena añño attho bhavati. Samhā raṭṭhā nirajjati, attano raṭṭhā niggacchatīti attho.</paragraph>
    <paragraph line="90">Tattha <bold>virāgo</bold>ti virajjanti ettha saṃkilesadhammāti virāgo, nibbānaṃ maggo ca.</paragraph>
    <paragraph line="91"><bold>Vijī bhayacalanesu</bold>. Vijjati, saṃvijjati. Saṃvego, saṃvejanīyaṃ. Ubbijjati. Ubbego, ubbiggahadayo.</paragraph>
    <paragraph line="92"><bold>Luja</bold><pageBreak edition="Myanmar" number="0.0225" /><bold>vināse</bold>. Lujjatīti <bold>loko</bold>. Lopo, lutti, lujjanaṃ, lutto.</paragraph>
    <paragraph line="93"><bold>Ṭhā gatinivattiyaṃ</bold>. Ṭhāyati. Ṭhāyī, ṭhiti, ṭhānaṃ, ṭhito, tatraṭṭho, tiṭṭhaṃ, kappaṭṭhāyī, āsabhaṭṭhānaṭṭhāyī.</paragraph>
    <gatha1 line="94">‘‘Sukhaṃ sayāmi ṭhāyāmi, sukhaṃ kappemi jīvitaṃ;</gatha1>
    <gathalast line="95">Ahatthapāso mārassa, aho satthānukampako’’ti</gathalast>
    <paragraph line="96">Pāḷi nidassanaṃ. Lāpaṃ gocaraṭṭhāyinanti ca. Tattha <bold>ṭhāyāmī</bold>ti tiṭṭhāmi.</paragraph>
    <paragraph line="97"><bold>Ḍigatiyaṃ</bold>. Ḍiyati. Ḍemāno. Ḍino vā. ‘‘Ucce sakuṇa ḍemāna, pattayāna vihaṅgama. Vajjesi kho tvaṃ vāmūru’’nti nidassanaṃ.</paragraph>
    <paragraph line="98">Ettha ḍiyatīti <bold>ḍemāno</bold>ti nibbacanaṃ gahetabbaṃ.</paragraph>
    <paragraph line="99"><bold>Tā pālane</bold>. Tāyati. Aghassa tātā. So nūna kapaṇo tāto, ciraṃ rujjati assame. Tāṇaṃ, parittaṃ, gottaṃ. Tvaṃ khosi upāsaka katakalyāṇo katabhīruttāṇo.</paragraph>
    <paragraph line="100">Tatra <bold>paritta</bold>nti mahātejavantatāya samantato sattānaṃ bhayaṃ upaddavaṃ upasaggañca tāyati rakkhatīti parittaṃ, gaṃ tāyatīti <bold>gottaṃ</bold>.</paragraph>
    <paragraph line="101"><bold>Nata gattavināme. Gattavināmo</bold> gattavikkhepo. Naccati. Naccaṃ. Nigaṇṭho nāṭaputto.</paragraph>
    <paragraph line="102"><bold>Dā sodhane</bold>. Dāyati. Dānaṃ. Anuyogadāpanatthaṃ. Anuyogaṃ datvā. Dānaṃ datvā.</paragraph>
    <paragraph line="103"><bold>Dā</bold><pageBreak edition="Myanmar" number="0.0226" /><bold>supane</bold>. Dāyati. Niddāyati. Niddāyanaṃ, niddāyamāno, niddāyanto.</paragraph>
    <paragraph line="104"><bold>Dādāne</bold>. Puriso dānaṃ dāyati. <bold>Ā</bold>pubbo gahaṇe. Adinnaṃ ādiyati. Sīlaṃ samādiyati. Kamme – purisena dānaṃ dīyati, adinnaṃ ādiyati. Kārite – ādapeti, samādapeti, ādapayati, samādapayati, ye dhammamevādapayanti santo.</paragraph>
    <paragraph line="105"><bold>Dā avakhaṇḍane</bold>. Diyati, diyanti. Parittaṃ.</paragraph>
    <paragraph line="106">Ettha ca <bold>paritta</bold>nti samantato khaṇḍitattā parittaṃ. Appamattakañhi gomayapiṇḍaṃ <bold>paritta</bold>nti vuccati. Tasmā <bold>paritta</bold>nti appakassa nāmaṃ kāmāvacarassa ca dhammassa appesakkhattā.</paragraph>
    <paragraph line="107"><bold>Dā suddhiyaṃ</bold>. Dāyati. Vodāyati. Vodānaṃ. Akammakoyaṃ dhātu. Tathā hi ‘‘vodāyati sujjhati etenāti <bold>vodānaṃ,</bold> samathavipassanā’’ti <bold>nettisaṃvaṇṇanāyaṃ</bold> vuttaṃ.</paragraph>
    <paragraph line="108"><bold>Dī khaye</bold>. Dīyate. Dīno, ādīnavo.</paragraph>
    <paragraph line="109">Tatra dīnoti parikkhīṇañātidhanādibhāvena dukkhito. <bold>Ādīnavo</bold>tiādīnaṃ dukkhaṃ vāti adhigacchati etenātiādīnavo, doso.</paragraph>
    <paragraph line="110"><bold>Du paritāpe</bold>. Duyate. Duno, dūto.</paragraph>
    <paragraph line="111"><bold>Bhidi bhijjane</bold>. Bhijjanadhammaṃ bhijjati. Bhijjatīti bhinno. Bhijjanaṃ bhedo.</paragraph>
    <paragraph line="112"><bold>Chidi chijjane</bold>. Suttaṃ chijjati. Chijjatīti chinno. Evaṃ chiddaṃ. Chijjanaṃ chedo.</paragraph>
    <paragraph line="113"><bold>Khidi</bold><pageBreak edition="Myanmar" number="0.0227" /><bold>dīniye</bold>. Dīnabhāvo <bold>dīniyaṃ,</bold> yathā dakkhiyaṃ. Khijjati, khinno, akhinnamati, khedo, khedaṅgato lokahitāya nātho.</paragraph>
    <paragraph line="114">Ettha <bold>khedaṅgato</bold>ti kāyikadukkhasaṅkhātaṃ parissamaṃ patto, dukkhamanubhavīti attho.</paragraph>
    <paragraph line="115"><bold>Pada gatiyaṃ</bold>. Pajjati. Maggaṃ paṭipajjati. Paṭipattiṃ paṭipajjati. Addhānamaggappaṭipanno hoti, phalasamāpattiṃ samāpajjati. Āpattiṃ āpajjati. Akammakampi bhavati, tesaṃ adhammo āpajjati, pajjo, byagghapajjo, sampadāyo.</paragraph>
    <paragraph line="116">Ettha ca <bold>pajjo</bold>ti maggo. Byagghapajje saddulapathe jātoti <bold>byagghapajjo,</bold> evaṃnāmako kulaputto. Sampadiyati ñāpiyati dhammo etenāti <bold>sampadāyo,</bold> akkhātā.</paragraph>
    <paragraph line="117"><bold>Vida sattāyaṃ. Sattā</bold> vijjamānākāro. Vijjati, saṃvijjati. Jātavedo, vijjā, avijjā, vidito.</paragraph>
    <paragraph line="118">Tattha <bold>jātavedo</bold>ti aggi. So hi jātova vedayati dhūmajāluṭṭhānena paññāyati, tasmā <bold>jātavedo</bold>ti vuccati. <bold>Vijjā</bold>ti dhammānaṃ sabhāvaṃ viditaṃ karotīti vijjā, ñāṇaṃ. <bold>Avijjā</bold>ti khandhānaṃ rāsaṭṭhaṃ, āyatanānaṃ āyatanaṭṭhaṃ, dhātūnaṃ suññaṭṭhaṃ, saccānaṃ tathaṭṭhaṃ, indriyānaṃ adhipatiyaṭṭhaṃ aviditaṃ karotīti avijjā. Dukkhādīnaṃ pīḷanādivasena vuttaṃ catubbidhaṃ atthaṃ aviditaṃ karotīti <bold>avijjā,</bold> moho.</paragraph>
    <paragraph line="119"><bold>Mada ummāde. Ummādo</bold> nāma muyha naṃ vā sativippavāso vā cittavikkhepo vā. Majjati, pamajjati. Matto, surāmadamatto. Matto ahaṃ mahārāja. Puttamaṃsāni khādayiṃ. Mattahatthī, pamatto, ummatto.</paragraph>
    <gatha1 line="120">Appamādo <pageBreak edition="Myanmar" number="0.0228" /> amataṃ padaṃ, pamādo maccuno padaṃ;</gatha1>
    <gathalast line="121">Appamattā na miyyanti, ye pamattā yathā matā.</gathalast>
    <paragraph line="122"><bold>Mida sinehane</bold>. Mejjati. Mettā, metti, mittaṃ, mitto.</paragraph>
    <paragraph line="123"><bold>Antaradhā adassane. Antara</bold>pubbo <bold>dhā</bold>dhātu vijjamānassa vatthuno adassane vattati. Antaradhāyati. Antaradhānaṃ, antaradhāyanto. Sā devatā antarahitā. Antarāpidhāyati.</paragraph>
    <paragraph line="124"><bold>Budha avagamane. Avagamanaṃ</bold> jānanaṃ. Bujjhati, buddho, buddhi, buddhaṃ, bodho, bodhi. Bujjhitā saccāni. Sakalaṃ buddho, buddhavā, vibodheti, bodhetā, buddho, vibuddho iccādīni.</paragraph>
    <paragraph line="125">Tatra buddhoti bujjhitā saccānīti buddho, bodhetā pajāyāti <bold>buddho</bold>. Atha vā pāramitāparibhāvitāya paññāya sabbampi ñeyyaṃ abujjhīti <bold>buddho</bold>. Keci pana kammenapi <bold>buddha</bold>saddassa siddhaṃ icchantā evaṃ nibbacanaṃ karonti ‘‘sammāsambuddho vata so bhagavāti adhigataguṇavisesehi khīṇāsavehi bujjhitabboti buddho’’ti. Vitthāro pana <bold>niddese</bold> vuttanayena gahetabbo. Buddhīti bujjhatīti <bold>buddhi</bold>. Evaṃ <bold>buddhaṃ bodho bodhi</bold> ca. Atha vā bujjhanaṃ <bold>buddhi</bold>. Evaṃ <bold>bodho bodhi</bold> ca, sabbametaṃ paññāyādhivacanaṃ.</paragraph>
    <paragraph line="126">Idāni <bold>bodhi</bold>saddassa atthuddhāraṃ vadāma. <bold>Bodhī</bold>ti hi rukkhopi maggopi sabbaññutaññāṇampi nibbānampi evaṃpaṇṇattiko puggalopi vuccati, tathā hi ‘‘bodhirukkhamūle paṭhamābhisambuddho’’ti ca, ‘‘antarā ca bodhiṃ antarā ca gaya’’nti ca āgataṭṭhāne rukkho bodhīti vuccati. ‘‘Catūsu maggesu ñāṇa’’nti <pageBreak edition="Myanmar" number="0.0229" /> āgataṭṭhāne maggo. ‘‘Pappoti bodhiṃ varabhūri sumedhaso’’ti āgataṭṭhāne sabbaññutaññāṇaṃ. ‘‘Patvāna bodhiṃ amataṃ asaṅkhata’’nti āgataṭṭhāne nibbānaṃ. ‘‘Bodhi bhante rājakumāro bhagavato pāde sirasā vandatī’’ti ‘‘ariyasāvako bodhīti vuccatī’’ti ca āgataṭṭhāne evaṃpaṇṇattiko puggalo.</paragraph>
    <paragraph line="127">Atridaṃ vuccati –</paragraph>
    <gatha1 line="128">Rukkhe magge ca nibbāne, ñāṇe sabbaññutāya ca;</gatha1>
    <gathalast line="129">Tathā paṇṇattiyañceva, <bold>bodhi</bold>saddo pavattati.</gathalast>
    <paragraph line="130">Bujjhatīti <bold>bujjhitā,</bold> bodhetīti <bold>bodhetā</bold>.</paragraph>
    <paragraph line="131">Ettha ca koci payogo <bold>tu</bold>mantādīni ca rūpāni vuccante – ‘‘guyhamatthamasambuddhaṃ, sambodhayati yo naro. Paraṃ sambuddhumarahati. Bujjhituṃ, buddhuṃ, bujjhitvā, bujjhitvāna, bujjhituna, buddhiya, buddhiyāna, buddhā, buddhāna’’ iti bhavanti.</paragraph>
    <paragraph line="132">Tatra <bold>asambuddha</bold>nti parehi aññātaṃ, ‘‘asambodha’’ntipi pāṭho, paresaṃ bodhetuṃ ayuttanti attho. <bold>Sambuddhu</bold>nti saṃbujjhituṃ. <bold>Buddhā</bold>ti bujjhitvā, evaṃ <bold>buddhānā</bold>ti etthāpi.</paragraph>
    <paragraph line="133">Keci pana <bold>‘‘nāmarūpaparicchede</bold> ‘bodhimaggena budhvā’ti ca, ‘‘budhvā bodhitale yamāha sugato’ti ca <bold>dha</bold>kāra<bold>va</bold>kārasaññogavato padassa dassanato <bold>tvā</bold>paccayantabhāvato ca <bold>dha</bold>kāra<bold>va</bold>kārasaṃyogavasena ‘‘budhvā’’ti padasiddhi icchitabbā’’ti vadanti, taṃ tādisassa padarūpassa buddhavacane adassanato ca, buddhavacanassa ananukūlatāya ca, parisuddhe ca porāṇapotthake <pageBreak edition="Myanmar" number="0.0230" /><bold>va</bold>kārasaṃyogavigatassa ‘‘bodhimaggena buddhā’’tica, ‘‘buddhā bodhitale’’ti ca padassa dassanato na gahetabbaṃ. Tathā hi na tādiso pāṭho buddhavacanassa anukūlo hotīti. Na hi buddhavacane vassasatampi vassasahassampi pariyesantā tādisaṃ <bold>va</bold>kāra<bold>dha</bold>kārasaññogapadaṃ passissanti. Evaṃ ‘‘budhvā’’ti padarūpassa buddhavacanassa ananukūlatā daṭṭhabbā. Tañhi sakkaṭaganthe kataparicayabhāvena vañcitehi vidūhi icchitaṃ, na saddhammanītividūhi. Ettha imāni nidassanapadāni veditabbāni –</paragraph>
    <paragraph line="134">Ko maṃ viddhā nilīyati. Laddhā macco yadicchati. Laddhāna pubbāpariyaṃ visesaṃ, adassanaṃ maccurājassa gacche.</paragraph>
    <gatha1 line="135">Ummādantimahaṃ diṭṭhā, āmukkamaṇikuṇḍalaṃ;</gatha1>
    <gathalast line="136">Na supāmi divārattiṃ, sahassaṃva parājito’’ti;</gathalast>
    <paragraph line="137">Tattha <bold>viddhā</bold>ti vijjhitvā. <bold>Laddhā</bold>ti labhitvā. <bold>Laddhānā</bold>ti labhitvāna. <bold>Diṭṭhā</bold>ti disvā. Iti ‘‘viddhā laddhā laddhāna diṭṭhā’’ti padāni <bold>tvā</bold>paccayena saddhiṃ gatānipi saññogavasena <bold>va</bold>kārapaṭibaddhāni na honti, tasmā ‘‘buddhā buddhāna’’ iccetānipi ‘‘laddhā laddhāna’’ iccādīni viya parihīna<bold>va</bold>kārasaññogāni eva gahetabbāni. Ye ‘‘budhvā’’ti rūpaṃ icchanti paṭhanti ca, maññe te <bold>tvā</bold>paccayo vañceti, tena te vañcanaṃ pāpuṇanti, tasmā tādisaṃ rūpaṃ aggahetvā yo saddanītiyaṃ saddavinicchayo vutto, soyeva āyasmantehi sārato paccetabbo.</paragraph>
    <paragraph line="138"><bold>Budha bodhane</bold>. Sakammakākammakoyaṃ dhātu. Tathā hi bodhanasadduccāraṇena jānanaṃ vikasanaṃ niddakkhayo ca gahito, tasmā <bold>‘‘budha</bold> ñāṇe, <bold>budha</bold> vikasane, <bold>budha</bold> niddakkhaye’’ti vuttaṃ hoti. Bujjhati bhagavā, dhamme bujjhati, pabujjhati, padumaṃ bujjhati. Puriso buddho, pabuddho, bodhati, pabodhati iccādīni.</paragraph>
    <paragraph line="139"><bold>Saṃdhā</bold><pageBreak edition="Myanmar" number="0.0231" /><bold>sandhimhi. Saṃ</bold>pubbo <bold>dhā</bold>dhātu sandhimhi vattati. Nevassa maddī bhākuṭi, na sandhiyati na rodati. <bold>Na sandhiyatī</bold>ti idaṃ aññehi pakaraṇehi asādhāraṇaṃ <bold>divādi</bold>rūpaṃ.</paragraph>
    <paragraph line="140"><bold>Dhanu yācane</bold>. Mātā hi tava irandhati, vidharassa hadayaṃ dhaniyyati. Idampi asādhāraṇaṃ <bold>divādi</bold>rūpaṃ.</paragraph>
    <paragraph line="141"><bold>Dhī anādare</bold>. Dhīyate. Dhīno.</paragraph>
    <paragraph line="142"><bold>Yudha sampahāre</bold>. Yujjhati. Yodho, yuddhaṃ, caraṇāyudho, <bold>ya</bold>kārassa <bold>va</bold>kārabhāve ‘‘āvudha’’nti rūpaṃ. Tatra <bold>caraṇāyudho</bold>ti kukkuṭo.</paragraph>
    <paragraph line="143"><bold>Kudha kope</bold>. Kujjhati. Kodho, kujjhanā, kujjhitattaṃ. Kuddho atthaṃ na jānāti, kuddho dhammaṃ na passati.</paragraph>
    <paragraph line="144"><bold>Sudha soceyye. Soceyyaṃ</bold> sucibhāvo. Sujjhati. Suddhi, visuddhi, sujjhanaṃ, suddho, visuddho, parisuddho. Kārite ‘‘sodheti, sodhako’’ iccādīni.</paragraph>
    <paragraph line="145"><bold>Sidhu saṃrādhane</bold>. Sijjhati. Siddhi.</paragraph>
    <paragraph line="146"><bold>Radha hiṃsāyaṃ</bold>. Rajjhati, virajjhati, aparajjhati. Aparādho.</paragraph>
    <paragraph line="147"><bold>Rādha sādha saṃsiddhiyaṃ</bold>. Rādhayati, sādhayati. Ārādhanaṃ, sādhanaṃ. Saparahitaṃ sādhetīti <bold>sādhu,</bold> sappuriso. Accantaṃ sādhetabbanti <bold>sādhu,</bold> laddhakaṃ sundaraṃ dānasīlādi.</paragraph>
    <paragraph line="148"><bold>Vidha vijjhane</bold>. Vijjhati. Paṭivijjhati. Khaṇa viddha, vidhu, vijjhanako, viddho, paṭividdho, vijjhanaṃ, vedho, paṭivedho, vijjhitvā, viddhā, viddhāna. Ko maṃ viddhā nilīyati.</paragraph>
    <paragraph line="149"><bold>Idha vuddhiyaṃ</bold>. Ijjhati, samijjhati. Iddhi, ijjhanaṃ, samijjhanaṃ, iddho. Tattha <bold>iddhī</bold>ti ijjhanaṃ iddhi. Ijjhanti vā sattā etāya iddhā vuddhā ukkaṃsagatā hontīti <bold>iddhi</bold>.</paragraph>
    <paragraph line="150"><bold>Gidhu</bold><pageBreak edition="Myanmar" number="0.0232" /><bold>abhikaṅkhāyaṃ</bold>. Gijjhati, gijjho. Gaddho. Gaddhabādhipubbo. Kāmagiddho na jānāsi. Gedho.</paragraph>
    <paragraph line="151"><bold>Rudhi āvaraṇe</bold>. Rujjhati, virujjhati, paṭivirujjhati. Virodhako, viruddho. Rodho, virodho, paṭivirodho, anuvirodho.</paragraph>
    <paragraph line="152"><bold>Anuvidhā anukaraṇe. Anuvi</bold>pubbo <bold>dhā</bold>dhātu anukriyāyaṃ vattati. Puriso aññassa purisassa kriyaṃ anuvidhīyati tatrāyaṃ pāḷi –</paragraph>
    <gatha1 line="153">Dūsito giridattena, hayo sāmassa paṇḍavo;</gatha1>
    <gathalast line="154">Porāṇaṃ pakatiṃ hitvā, tassevānuvidhīyatī’’ti.</gathalast>
    <paragraph line="155"><bold>I</bold>dampi asādhāraṇaṃ <bold>divādi</bold>rūpaṃ.</paragraph>
    <paragraph line="156"><bold>Anurudha kāme. Kāmo</bold> icchā. <bold>Anu</bold>pubbo <bold>rudha</bold>dhātu icchāyaṃ vattati. Anuruddho, anurodho. Anusmāti kiṃ virodho.</paragraph>
    <paragraph line="157">Tattha <bold>anuruddho</bold>ti anurujjhati paṇītaṃ paṇītaṃ vatthuṃ kāmetīti anuruddho. <bold>Anurodho</bold>ti anukūlatā. Ayaṃ pāḷi ‘‘so uppannaṃ lābhaṃ anurujjhati, alābhe paṭivirujjhatī’’ti.</paragraph>
    <paragraph line="158"><bold>Byadha tāḷane</bold>. Byajjhati. Byādho. <bold>Byādho</bold>ti luddho. Taṃ taṃ migaṃ byajjhati tāḷeti hiṃsatīti <bold>byādho</bold>.</paragraph>
    <paragraph line="159"><bold>Gudha pariveṭhane</bold>. Gujjhati. Godhā.</paragraph>
    <paragraph line="160"><bold>Mana ñāṇe</bold>. Maññati, avamaññati, atimaññati. Seyyādivasena maññatīti <bold>māno</bold>. ‘‘Maññanā, maññitattaṃ, māno, ahaṅkāro, unnati, ketu, paggaho, avalepo’’ti pariyāyā.</paragraph>
    <paragraph line="161"><bold>Jana</bold><pageBreak edition="Myanmar" number="0.0233" /><bold>janane</bold>. Sakammakoyaṃ dhātu. ‘‘Jaññatī’’timassa rūpaṃ, karotīti attho. Kārite – janesi phussatī mamaṃ. Janayati, sukhaṃ janeti, janayatīti <bold>janako,</bold> pitā, yo koci vā nibbattetā. Puthu kilese janetīti <bold>puthujjano</bold>. Tattha ‘‘janeti janayatī’’ti rūpāni <bold>curādi</bold>gaṇaṃ patvā suddhakatturūpāni bhavanti. Karotīti hi tesaṃ attho. Hetukattuvasenapi tadattho vattabbo ‘‘nibbattetī’’ti.</paragraph>
    <paragraph line="162"><bold>Janī pātubhāve. Ī</bold>kārantoyaṃ akammako dhātu, <bold>vi</bold>pubbo ce, sakammako. Putto jāyati, jāto. Puthu kilesā jāyanti etthāti <bold>puthujjano</bold>. Jananaṃ jāti, ‘‘sañjāti, nibbatti, abhinibbatti, khandhānaṃ pātubhāvo’’ti pariyāyā. Itthī puttaṃ vijāyati, itthī puttaṃ vijātā. So puriso vijātamātuyāpi amanāpo. Upavijaññā itthī. Kārite ‘‘jāpeti, jāpayati. Atthajāpikā paññā’’ti rūpāni.</paragraph>
    <paragraph line="163"><bold>Hana hiṃsāyaṃ</bold>. Idha <bold>hiṃsā</bold>vacanena ghaṭṭanaṃ gahetabbaṃ. Saddo sotamhi haññati. Paṭihaññati. Buddhassa bhagavato vohāro lokile sote paṭihaññati. Imāni kattupadāni. <bold>Bhūvādi</bold>gaṇaṃ pana patvā ‘‘lohena ve haññati jātarūpaṃ, na jātarūpena hananti loha’’nti <bold>pāḷiyaṃ</bold> ‘‘haññatī’’ti padaṃ kammapadaṃ, jātarūpaṃ lohena kammārehi haññatīti attho. ‘‘Hanantī’’ti padaṃ kattupadaṃ, lohaṃ jātarūpena kammārā hanantīti hi attho. Ettha <bold>hananaṃ</bold> paharaṇanti gahetabbaṃ.</paragraph>
    <paragraph line="164"><bold>Rūpa ruppane. Ruppanaṃ</bold> kuppanaṃ ghaṭṭanaṃ pīḷanaṃ. Ruppati. Rūpaṃ, ruppanaṃ. Imassa pana <bold>‘‘rūpa</bold> rūpakriyāya’’nti <bold>curādi</bold>gaṇe ṭhitassa ‘‘rūpeti rūpayatī’’ti rūpāni bhavanti.</paragraph>
    <paragraph line="165">Tattha <pageBreak edition="Myanmar" number="0.0234" /><bold>rūpa</bold>nti kenaṭṭhena rūpaṃ? Ruppanaṭṭhena rūpaṃ. Vuttañhetaṃ bhagavatā ‘‘kiñca bhikkhave rūpaṃ? Ruppatīti kho bhikkhave tasmā ‘rūpa’nti vuccati. Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṃsamakasavātātapasarīsapasamphassenapi ruppati, ruppatīti kho bhikkhave tasmā ‘rupa’nti vuccatī’’ti.</paragraph>
    <paragraph line="166">Tattha <bold>ruppatī</bold>ti kuppati ghaṭṭiyati pīḷiyati, bhijjatīti attho. <bold>Bhijjatī</bold>ti vikāraṃ āpajjati, vikārāpatti ca sītādisannipāte visadisarūpappavattiyeva. Ettha ca <bold>kuppatī</bold>ti etena kattuatthe rūpapadasiddhiṃ dasseti, <bold>ghaṭṭiyati pīḷiyatī</bold>ti etehi kammatthe. Kopādikriyāyeva hi ruppanakriyāti, so pana kattubhūto kammabhūto ca attho bhijjamāno nāma hotīti imassa atthassa dassanatthaṃ <bold>‘‘bhijjatīti attho’’</bold>ti vuttaṃ.</paragraph>
    <paragraph line="167">Atha vā <bold>ruppatīti rūpa</bold>nti kammakattutthe rūpapadasiddhi vuttā. Vikāro hi ruppananti vuccati, teneva <bold>bhijjatīti attho</bold>ti kammakattutthena <bold>bhijjatī</bold>ti saddena atthaṃ dasseti. Tattha yadā kammatthe ‘‘ruppatī’’ti padaṃ, tadā ‘‘sītenā’’tiādi kattuatthe karaṇavacanaṃ. Yadā pana ‘‘ruppatī’’ti padaṃ kattuatthe kammakattuatthe vā, tadā hetumhi karaṇavacanaṃ daṭṭhabbaṃ.</paragraph>
    <paragraph line="168"><bold>Rūpa</bold>saddo khandha bhava nimitta paccaya sarīra vaṇṇasaṇṭhānādīsu atthesu vattati. Ayañhi ‘‘yaṃ kiñci rūpaṃ atītānāgatapaccuppanna’’nti ettha rūpakkhandhe vattati. ‘‘Rūpūpapattiyā maggaṃ bhāvetī’’ti ettha rūpabhave. ‘‘Ajjhattaṃ arūpasaññī bahiddhārūpāni passatī’’ti <pageBreak edition="Myanmar" number="0.0235" /> ettha kasiṇanimitte. ‘‘Sarūpā bhikkhave uppajjanti pāpakā akusalā dhammā, no arūpā’’ti ettha paccaye. ‘‘Ākāso parivārito rūpantveva saṅkhaṃ gacchatī’’ti ettha sarīre. ‘‘Cakkhuñca paṭicca rūpe ca uppajjati cakkhuviññāṇa’’nti ettha vaṇṇe. ‘‘Rūpappamāṇo rūpappasanno’’ti ettha saṇṭhāne. Iccevaṃ –</paragraph>
    <gatha1 line="169">Khandhe bhave nimitte ca, sarīre paccayepi ca;</gatha1>
    <gathalast line="170">Vaṇṇe saṇṭhānaādimhi, <bold>rūpa</bold>saddo pavattati.</gathalast>
    <paragraph line="171"><bold>Kupa kope</bold>. Kuppati. Kuppanti vātassapi eritassa. Kopo, pakopo. Vacīpakopaṃ rakkheyya.</paragraph>
    <paragraph line="172"><bold>Tapa santāpe</bold>. Tappati, santappati. Santāpo.</paragraph>
    <paragraph line="173"><bold>Tapa pīṇane</bold>. Tappati. Tappanaṃ.</paragraph>
    <paragraph line="174"><bold>Dapa hāse</bold>. Dappati.</paragraph>
    <paragraph line="175"><bold>Dīpa dittiyaṃ</bold>. Dippati. Dīpo.</paragraph>
    <paragraph line="176"><bold>Lupa adassane</bold>. Luppanaṃ, lopo, lutti.</paragraph>
    <paragraph line="177"><bold>Khipa peraṇe</bold>. Khippati. Khippaṃ.</paragraph>
    <paragraph line="178"><bold>Lubha giddhiyaṃ</bold>. Lubbhati. Attanoyeva jaṇṇukaṃ olubbha tiṭṭhati. Lubbhanaṃ, lobho, lubbhitvā, lubbhitvāna, lubbhiya, lubbhiyāna, olubbhitvā, olubbhitvāna, olubbhiya, olubbhiyāna, lubbhituṃ, olubbhituṃ.</paragraph>
    <paragraph line="179">Tattha <bold>lobho</bold>ti lubbhanti tena sattā, sayaṃ vā lubbhati, lubbhanamattameva vā tanti lobho. Ettha pana ‘‘lobho lubbhanā <pageBreak edition="Myanmar" number="0.0236" /> lubbhitattaṃ rāgo taṇhā tasiṇā mucchā ejā vanaṃ vanatho’’ iccādīni lobhassa bahunāmāni veditabbāni.</paragraph>
    <paragraph line="180"><bold>Khubha sañcalane</bold>. Khubbhati, saṃkhubbhati. Khubbhitthanagaraṃ. Saṅkhobho. Kārite – khobheti, khobhayati.</paragraph>
    <paragraph line="181"><bold>Samu upasame</bold>. Cittaṃ sammati, upasammati, vūpasammati, samaṇo, santi, santo.</paragraph>
    <paragraph line="182">Ettha <bold>samaṇo</bold>ti sammati santacitto bhavatīti samaṇo. Kāritavasena pana kilese sameti upasametīti <bold>samaṇo</bold>ti nibbacanaṃ daṭṭhabbaṃ. Tathā hi ‘‘yaṃ sametīti idaṃ ariyaṃ. Samayatītidha sattāna’’nti dve kāritarūpāni.</paragraph>
    <paragraph line="183"><bold>Samu khede nirodhe ca. Khedo</bold>. Kilamanaṃ. <bold>Nirodho</bold> abhāvagamanaṃ. Addhānamaggappaṭipannassa kāyo sammati. Aggi sammati. Santo.</paragraph>
    <paragraph line="184"><bold>Santa</bold>saddo ‘‘dīghaṃ santassa yojana’’ntiādīsu kilantabhāve āgato. ‘‘Ayañca vitakko ayañca vicāro santā honti samitā’’tiādīsu niruddhabhāve. ‘‘Adhigato kho myāyaṃ dhammo gambhīro duddaso duranubodho santo paṇīto’’tiādīsu santañāṇagocaratāyaṃ. ‘‘Upasantassa sadā satīmato’’tiādīsu kilesavūpasame. ‘‘Santo have sabbhi pavedayantī’’tiādīsu sādhūsu. ‘‘Pañcime bhikkhave mahācorā santo saṃvijjamānā’’tiādīsu atthibhāve. Etthetaṃ vuccati –</paragraph>
    <gatha1 line="185">‘‘Kilantatte <pageBreak edition="Myanmar" number="0.0237" /> niruddhatte, santadhīgocarattane;</gatha1>
    <gatha2 line="186">Kilesūpasame ceva, atthibhāve ca sādhusu;</gatha2>
    <gathalast line="187">Imesu chasu ṭhānesu, <bold>santa</bold>saddo panāgato’’ti.</gathalast>
    <paragraph line="188"><bold>Damu damane</bold>. Dammati. Danto, damo, damanaṃ. Kārite ‘‘cittaṃ dameti, damayatī’’ti rūpāni.</paragraph>
    <paragraph line="189">Tattha <bold>damo</bold>ti indriyasaṃvarādīnaṃ etaṃ nāmaṃ. ‘‘Saccena danto damasā upeto. Vedantagū vusitabrahmacariyo’’ti ettha hi indriyasaṃvaro ‘‘damo’’ti vutto. ‘‘Yadi saccā damā cāgā, khantyā bhiyyodha vijjatī’’ti ettha paññā ‘‘damo’’ti vuttā. ‘‘Dānena damena saṃyamena saccavajjenā’’ti ettha uposathakammaṃ ‘‘damo’’ti vuttaṃ. ‘‘Damupasamenā’’ti ettha khanti ‘‘damo’’ti vuttā. Iccevaṃ –</paragraph>
    <gatha1 line="190">‘‘Indriyasaṃvaro paññā, khanti cāpi uposatho;</gatha1>
    <gathalast line="191">Ime atthā pavuccanti, <bold>dama</bold>saddena sāsane’’ti.</gathalast>
    <paragraph line="192"><bold>Yā gatipāpuṇesu</bold>. Yāyati, yāyanti. Pariyāyo. Yāyamāno mahārājā, addā sīdantare nage. Yāyanto. Yāyantamanuyāyati. Yātānuyāyī. Yāyituṃ, yāyitvā iccādīni.</paragraph>
    <paragraph line="193">Ettha <bold>pariyāya</bold>saddassa atthuddhāro vuccate, <bold>pariyāya</bold>saddo vāradesanākāraṇesu samantato gantabbaṭṭhāne ca sadise ca vattati. ‘‘Kassa nu kho ānanda ajja pariyāyo bhikkhuniyo ovaditu’’ntiādīsu hi vāre vattati. ‘‘Madhupiṇḍikapariyāyotinaṃ dhārehī’’tiādīsu desanāyaṃ. ‘‘Imināpi kho te rājañña pariyāyena evaṃ hotū’’tiādīsu <pageBreak edition="Myanmar" number="0.0238" /> kāraṇe. ‘‘Pariyāyapatho’’tiādīsu samantato gantabbaṭṭhāne. <bold>‘‘Kopa</bold>saddo khobhapariyāyo’’tiādīsu sadise vattati. Iccevaṃ –</paragraph>
    <gatha1 line="194">Pariyāyaravo vāra-desanākāraṇesu ca;</gatha1>
    <gathalast line="195">Samantatova gantabba-ṭṭhāne ca sadise siyā.</gathalast>
    <paragraph line="196"><bold>Ri vasane</bold>. Riyati.</paragraph>
    <paragraph line="197"><bold>Vilī vilīnabhāve</bold>. Sappi vilīyati. Kārite vilāpayati.</paragraph>
    <paragraph line="198"><bold>Vā gatigandhanesu</bold>. Vāyati. Vāyo, vāto.</paragraph>
    <paragraph line="199"><bold>Sivu tantasantāne</bold>. Sibbati, saṃsibbati. Sibbaṃ, sibbanto. Kārite – sibbeti, sibbayati, sibbāpeti, sibbāpayati.</paragraph>
    <paragraph line="200"><bold>Sivu gatisosanesu</bold>. Sibbati.</paragraph>
    <paragraph line="201"><bold>Dhivu khivu nidassane</bold>. Dhibbati. Khibbati.</paragraph>
    <paragraph line="202"><bold>Sā tanukaraṇe</bold>. Siyati, siyanti.</paragraph>
    <paragraph line="203"><bold>Sā antakammani</bold>. Siyati anavasesato mānaṃ siyati samucchindatīti aggamaggo <bold>mānasa</bold>nti hi vuttaṃ.</paragraph>
    <paragraph line="204"><bold>Sā assādane</bold>. Rasaṃ sāyati. Sāyitaṃ, sāyanaṃ.</paragraph>
    <paragraph line="205"><bold>Si pāṇippasave</bold>. Sūyati, pasūyati. Pasūtā gāvī.</paragraph>
    <paragraph line="206"><bold>Kusu haraṇadittīsu</bold>. Kusayati.</paragraph>
    <paragraph line="207"><bold>Silisa āliṅgane</bold>. Silissati. Sileso.</paragraph>
    <paragraph line="208"><bold>Kilisa upatāpe</bold>. Kilissati, saṃkilissati. Kileso, saṃkileso. <bold>I</bold>kāralope klissati kleso <pageBreak edition="Myanmar" number="0.0239" /> iccādīni. Apica malīnatāpi <bold>kilisa</bold>saddena vuccati, kiliṭṭhavatthaṃ paridahati. ‘‘Cittena saṃkiliṭṭhena, saṃkilissanti māṇavā’’tiādīsu dhātūnaṃ anekatthatāya.</paragraph>
    <paragraph line="209"><bold>Masa appībhāve khamāyañca</bold>. Massati.</paragraph>
    <paragraph line="210"><bold>Līsa appībhāve</bold>. Lissati. Leso. ‘‘Lisa lesane’’tipi paṭhanti ācariyā.</paragraph>
    <paragraph line="211"><bold>Tasa pipāsāyaṃ</bold>. Tassati, paritassati. Paritassanā, tasiṇā, tasito.</paragraph>
    <paragraph line="212"><bold>Dusa dosane</bold>. Dussati. Doso, dosanaṃ, dosito.</paragraph>
    <paragraph line="213"><bold>Dusa appītiyaṃ</bold>. Dussati, padussati. Doso, padoso, duṭṭho, paduṭṭho, dūsako, dūsito, dūsanā.</paragraph>
    <paragraph line="214"><bold>Asu khepe. Khepo</bold> khipanaṃ. Assati. Nirassatiādiyati ca dhammaṃ. Issāso.</paragraph>
    <paragraph line="215">Ettha ca <bold>nirassatī</bold>ti chaḍḍeti satthāraṃ tathā dhammakkhānādīni. <bold>Issāso</bold>ti usuṃ assati khipatīti issāso, dhanuggaho.</paragraph>
    <paragraph line="216"><bold>Yasu payatane</bold>. Yassati. Niyasakammaṃ.</paragraph>
    <paragraph line="217">Ettha ca yena vinayakammena ‘‘nissāya te vatthabba’’nti niyassiyati bhajāpiyatīti niyaso bālaṃ, taṃ niyasakammaṃ nāma. ‘‘Karohi me yakkha niyasakamma’’nti ettha pana niggahakammaṃ niyasakammaṃ nāma.</paragraph>
    <paragraph line="218"><bold>Bhassa bhassane</bold>. Bhassati. Bhassaṃ, bhassakārako.</paragraph>
    <paragraph line="219"><bold>Vasa sadde</bold>. Sakuṇo vassati. Adhamo migajātānaṃ, siṅgālo tāta vassati. Maṇḍūko vassati.</paragraph>
    <paragraph line="220"><bold>Nasa</bold><pageBreak edition="Myanmar" number="0.0240" /><bold>adassane</bold>. Nassanadhammaṃ nassati. Panassati. Vinassati. Nassa vasali, cara pire vinassa. Naṭṭho, vinaṭṭho. Kārite – nāseti, nāsayati.</paragraph>
    <paragraph line="221"><bold>Susa sosane</bold>. Paṇṇaṃ sussati. Kārite – vāto paṇṇaṃ soseti, sosayati. Kamme – vātena paṇṇaṃ sosiyati. Bhāve kriyāpadamappasiddhaṃ. Soso, sukkhaṃ kaṭṭhaṃ. Sussaṃ, sussanto. Sussamāno dahado.</paragraph>
    <paragraph line="222"><bold>Tusa tuṭṭhiyaṃ</bold>. Tussati, santussati. Santuṭṭhi, santoso, tosanaṃ, tuṭṭhabbaṃ, tussitabbaṃ, tusitā. Kārite ‘‘toseti’’ iccādīni.</paragraph>
    <paragraph line="223"><bold>Hā parihāniyaṃ</bold>. Hāyati, parihāyati. Hāyanti tattha vaḷavā. Bhāve ‘‘bhayaṃ vā chambhitattaṃ vā lomahaṃso vā, so pahīyissatī’’ti ca ‘‘rāgo pahīyatī’’ti ca rūpaṃ. Kamme kriyāpadamappasiddhaṃ. ‘‘Rāgo pahīyatī’’ti idaṃ pana <bold>‘‘hā</bold> cāge’’ti vuttassa <bold>bhūvādi</bold>gaṇikadhātussa rūpaṃ ‘‘rāgaṃ pajahatī’’ti kattupadassa dassanato.</paragraph>
    <paragraph line="224"><bold>Naha bandhane</bold>. Nayhati. Upanayhati. Sannayhati. Sannāho. Sannaddho.</paragraph>
    <paragraph line="225"><bold>Muha vecitte</bold>. Muyhati, sammuyhati, pamuyhati. Moho, pamoho. Mūḷho. Momūho puriso. Momūhaṃ cittaṃ. Kārite – moheti. Pamohako. Ettha ca <bold>momūho</bold>ti avisadatāya momūho, mahāmūḷhoti attho.</paragraph>
    <paragraph line="226"><bold>Saha suha sattiyaṃ</bold>. Sayhati. Suyhati.</paragraph>
    <paragraph line="227"><bold>Nhā</bold><pageBreak edition="Myanmar" number="0.0241" /><bold>soceyye</bold>. Nhāyati, appakkharānaṃ bahubhāve nahāyati. Nahāyitvā, nhāyitvā. Nahānaṃ, nhānaṃ. Sīsaṃ nhāto. Ettha ca <bold>sīsaṃ nhāto</bold>ti sīsaṃ dhovitvā nhātoti attho gahetabbo porāṇehi anumatattā.</paragraph>
    <paragraph line="228"><bold>Siniha pītiyaṃ</bold>. Siniyhati. Sinehako, sinehito, siniddho. Putte sineho ajāyatha. <bold>I</bold>kāralopena sneho. Tathā hi ‘‘nisnehamabhikaṅkhāmī’’ti pāḷi dissati.</paragraph>
    <paragraph line="229"><bold>Viriḷa lajjāyaṃ codane ca</bold>. Viriḷito. Lajjāvasena attho pasiddho, na codanāvasena. Tathā hi <bold>‘‘viriḷito</bold>ti lajjito’’ti atthasaṃvaṇṇakā garū vadanti ‘‘lajjanākārappatto’’ti ca.</paragraph>
    <gatha1 line="230"><bold>Divādī</bold> ettakā diṭṭhā, dhātavo me yathābalaṃ;</gatha1>
    <gathalast line="231">Suttesvaññepi pekkhitvā, gaṇhavho atthayuttitoti.</gathalast>
    <centered line="232"><bold>Divādi</bold>gaṇoyaṃ.</centered>
    <subhead line="233">Svādigaṇika</subhead>
    <paragraph line="234"><bold>Su savane</bold>. ‘‘Suṇoti, suṇāti. Suṇiṃsu. Paṭissuṇi, paṭissuṇiṃsu. Assosi, assosuṃ. Paccassosi, paccassosuṃ’’ iccādīni, ‘‘suṇissati, sossati’’ iccādīni ca bhavanti. Abbhāsavisaye ‘‘sussūsati, sussūsā’’ iccādīni. Anabbhāsavisaye – sāvako, soto, suṇaṃ, suṇanto, suṇamāno, suyyamāno, savanaṃ, sutaṃ. Asuyitthāti vā sutaṃ. Sutavā, sotaṃ, soṇo, suṇituṃ, sotuṃ. Suṇitvā, suṇiya, suṇiyāna, sutvā, sutvāna. Kārite – sāveti, sāvayati. Kamme – saddo suyyati, sūyati ca. Bhāve padarūpamappasiddhaṃ.</paragraph>
    <paragraph line="235">Tattha <pageBreak edition="Myanmar" number="0.0242" /><bold>sāvako</bold>ti antevāsiko, so duvidho āgatapphalo anāgatapphalo ca, tattha āgatapphalo savanante ariyāya jātiyā jātoti ‘‘sāvako’’ti vuccati, itaro garūnaṃ ovādaṃ suṇātīti ‘‘sāvako’’ti. Sāvako, antevāsiko, sissoti pariyāyā.</paragraph>
    <paragraph line="236">Ettha <bold>suta</bold>saddassa atthuddhāraṃ vadāma saddhiṃ <bold>sota</bold>saddassa atthuddhārena. <bold>Suta</bold>saddo saupasaggo anupasaggo ca anupapadena, <bold>suta</bold>saddo ca –</paragraph>
    <gatha1 line="237">Gamane vissute tinte, niyogo’pacitepi ca;</gatha1>
    <gathalast line="238">Sadde ca sotadvārānu-sārañātesu dissati.</gathalast>
    <paragraph line="239">Tathā hi ‘‘senāya pasuto’’tiādīsu gacchantoti attho. ‘‘Sutadhammassa passato’’tiādīsu vissutadhammassāti attho. ‘‘Avassutā avassutassa purisapuggalassā’’tiādīsu tintassāti attho. ‘‘Ye jhānappasutā dhīrā’’tiādīsu anuyuttāti attho. ‘‘Tumhehi puññaṃ pasutaṃ anappaka’’ntiādīsu upacitanti attho. ‘‘Diṭṭhaṃ sutaṃ mutaṃ viññāta’’ntiādīsu saddoti attho. ‘‘Bahussuto hoti sutadharo sutasannicayo’’tiādīsu sotadvārānusāraviññātadhammadharoti attho.</paragraph>
    <paragraph line="240"><bold>Sota</bold>saddopi anekatthappabhedo. Tathā hesa –</paragraph>
    <gatha1 line="241">Maṃsaviññāṇañāṇesu, taṇhādīsu ca dissati;</gatha1>
    <gathalast line="242">Dhārāyaṃ ariyamagge, cittasantatiyampi ca.</gathalast>
    <paragraph line="243">‘‘Sotāyatanaṃ <pageBreak edition="Myanmar" number="0.0243" />, sotadhātu, sotindriya’’ntiādīsu <bold>sota</bold>saddo maṃsasote dissati, ‘‘sotena saddaṃ sutvā’’tiādīsu sotaviññāṇe. ‘‘Dibbāya sotadhātuyā’’tiādīsu ñāṇasote. ‘‘Yāni sotāni lokasminti, yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhattāni uttānīkatāni pakāsitāni. Seyyathidaṃ? Taṇhāsoto diṭṭhisoto kilesasoto duccaritasoto avijjāsoto’’tiādīsu pañcasu dhammesu. ‘‘Addasā kho bhagavā mahantaṃ dārukkhandhaṃ gaṅgāya nadiyā sotena vuyhamāna’’ntiādīsu udakadhārāyaṃ. ‘‘Ariyassetaṃ āvuso aṭṭhaṅgikassa maggassa adhivacanaṃ, yadidaṃ soto’’tiādīsu ariyamagge. ‘‘Purisassa ca viññāṇasotaṃ pajānāti ubhayato abbocchinnaṃ idhaloke patiṭṭhitañca paraloke patiṭṭhitañcā’’tiādīsu cittasantatiyanti.</paragraph>
    <paragraph line="244"><bold>Soṇo</bold>ti sunakho. So hi sāmikassa vacanaṃ suṇātīti soṇoti vuccati.</paragraph>
    <paragraph line="245">Imāni tadabhidhānāni –</paragraph>
    <gatha1 line="246">Sunakho sārameyyo ca, suṇo sūno ca kukkuro;</gatha1>
    <gathalast line="247">Soṇo svāno suvāno ca, sāḷuro migadaṃsano.</gathalast>
    <gatha1 line="248">Sā sunidhāti’me saddā, pumānesu pavattare;</gatha1>
    <gathalast line="249">Sunakhī kukkurī sī’ti, ime itthīsu vattare.</gathalast>
    <gatha1 line="250">Sunakhā sārameyyāti, ādi bahuvaco pana;</gatha1>
    <gathalast line="251">Pavattati pumitthīsu, aññatrāpi ayaṃ nayo;</gathalast>
    <gatha1 line="252">Kukkuroti <pageBreak edition="Myanmar" number="0.0244" /> ayaṃ tattha, bālakāle ravena ve;</gatha1>
    <gathalast line="253">Mahallakepi sunakhe, rūḷhiyā sampavattati.</gathalast>
    <paragraph line="254">Tathā hi aṭṭhakathācariyā <bold>kukkurajātake</bold> ‘‘ye kukkurā rājakulamhi vaḍḍhā, koleyyakā vaṇṇabalūpapannā’’tiimasmiṃpadese evamatthaṃ vaṇṇayiṃsu ‘‘ye kukkurāti ye sunakhā. Yathā hi taruṇopi passāvo pūtimuttanti tadahujātopi siṅgālo ‘‘jarasiṅgālo’ti, komalāpi gaḷācīlatā ‘pūtilatā’ti, suvaṇṇavaṇṇopi kāyo ‘pūtikāyo’ti vuccati, evameva vassasatikopi sunakho ‘kukkuro’ti vuccati, tasmā mahallakā kāyūpapannāpi te ‘kukkurā’tveva vuttā’’ti.</paragraph>
    <paragraph line="255"><bold>Ki hiṃsāyaṃ</bold>. Kiṇoti, kiṇāti, kiṇanti.</paragraph>
    <paragraph line="256"><bold>Saka sāmatthiye</bold>. Samatthabhāvo <bold>sāmatthiyaṃ,</bold> yathā dakkhiyaṃ. Sakkuṇāti, sakkuṇanti. Asakkhi. Sakkhissati. Sakko. Sakkī.</paragraph>
    <paragraph line="257">Ettha <bold>sakko</bold>ti devarājā. So hi parahitaṃ sakahitañca kātuṃ sakkuṇātīti sakko. Apica sakyakulajāto yo kocipi. Tathā hi ‘‘atha kho mahānāmo sakko’’tiādi vuttaṃ. ‘‘Bhagavantañca piṅgiyo maṃ sakka samuddharāhīti ālapi. Sakyā vata bho kumārā paramasakyā vata bho kumārā’’ti vacanamupādāya sabbepi sakyakule jātā ‘‘sakyā’’ti ca ‘‘sākiyā’’ti ca ‘‘sakkā’’ti ca vuccanti. Ettha <bold>svādi</bold>ttepi anekassaradhātuto ekova uṇāpaccayo hoti, na ṇu ṇāpaccayāti daṭṭhabbaṃ.</paragraph>
    <paragraph line="258"><bold>Khī</bold><pageBreak edition="Myanmar" number="0.0245" /><bold>khaye</bold>. Khīṇoti. Khīṇāti. Khīṇā jāti. Khīṇo. Ayogā bhūrisaṅkhayo.</paragraph>
    <paragraph line="259"><bold>Ge sadde</bold>. Giṇoti, giṇāti.</paragraph>
    <paragraph line="260"><bold>Ci caye. Ṇa</bold>kārassa <bold>na</bold>kārattaṃ. Pākāraṃ cinoti. Citaṃ kusalaṃ. Ceto puggalo.</paragraph>
    <paragraph line="261"><bold>Ru upatāpe</bold>. Ruṇoti, ruṇāti.</paragraph>
    <paragraph line="262"><bold>Rādha sādha saṃsiddhiyaṃ</bold>. Rādhuṇāti. Sādhuṇāti. Rādhanaṃ. Ārādhanaṃ. Sādhanaṃ.</paragraph>
    <paragraph line="263"><bold>Pī pītiyaṃ</bold>. Pīṇoti, pīṇāti. Pīti, piyo.</paragraph>
    <paragraph line="264"><bold>Apa pāpuṇe sambhu</bold> ca. Pāpuṇoti, pāpuṇāti. Patto. Sabbaññutaṃ satthā patto. Sampatto yamasādhanaṃ. Sambhuṇāti, na kiñci atthaṃ abhisambhuṇāti. Sambhuṇanto, abhisambhuṇamāno.</paragraph>
    <paragraph line="265">Tattha <bold>patto</bold>ti <bold>pa</bold>saddo upasaggo ‘‘pappotī’’ti ettha <bold>pa</bold>saddo viya. Tathā hi ‘‘patto’’ti ettha pāpuṇīti atthe <bold>pa</bold>pubbassa <bold>apa</bold>dhātussa <bold>pa</bold>kāre lutte <bold>ta</bold>paccayassa dvibhāvo bhavati. Tattha <bold>na abhisambhuṇātī</bold>ti na sampāpuṇāti, na sādhetīti vuttaṃ hoti.</paragraph>
    <paragraph line="266"><bold>Khipa khepe</bold>. Khipuṇāti. Khippaṃ. <bold>Khippa</bold>nti macchapañjaro.</paragraph>
    <paragraph line="267"><bold>Āpa byāpane</bold>. Āpuṇāti. Āpo.</paragraph>
    <paragraph line="268"><bold>Mi pakkhepane</bold>. Minoti. Mitto.</paragraph>
    <paragraph line="269">Ettha ca sabbaguyhesu nimiyati pakkhipiyatīti <bold>mitto</bold>. ‘‘Mitto have sattapadena hotī’’ti vacanaṃ pana vohāravasena vuttaṃ, na atthavasena. Vucceyya ce, yo koci avissāsiko <pageBreak edition="Myanmar" number="0.0246" /> attano paṭiviruddhopi ca mitto nāma bhaveyya, na cevaṃ daṭṭhabbaṃ. Evañca pana daṭṭhabbaṃ ‘‘sattapadavītihāramattenapi saha gacchanto saha gacchantassa piyavācānicchāraṇena aññamaññaṃ ālāpasallāpakaraṇamattena mitto nāma hotīti vattabbaṃ. Kiṃkāraṇā? Daḷhavissāso mitto nāma na bhaveyyāti mittassa guṇapasaṃsāvasena evaṃ vutta’’nti.</paragraph>
    <paragraph line="270"><bold>Vu saṃvaraṇe</bold>. Vuṇoti, vuṇāti, saṃvuṇoti, saṃvuṇāti. Paṇḍito sīlasaṃvuto.</paragraph>
    <paragraph line="271"><bold>Su abhisave. Abhisavo</bold> nāma pīḷanaṃ manthanaṃ sandhānaṃ sinhānaṃ vā. Suṇoti, suṇāti.</paragraph>
    <paragraph line="272"><bold>Si bandhane</bold>. Sinoti.</paragraph>
    <paragraph line="273"><bold>Si nisāne</bold>. Siṇoti, siṇāti. Nisitasatthaṃ.</paragraph>
    <gatha1 line="274">Na hi nūnāyaṃ sā khujjā, labhati jivhāya chedanaṃ;</gatha1>
    <gathalast line="275">Sunisitena satthena, evaṃ dubbhāsitaṃ bhaṇaṃ;</gathalast>
    <paragraph line="276">Ettha <bold>bhaṇa</bold>nti bhaṇantī.</paragraph>
    <paragraph line="277"><bold>Vusa pāgabbiye. Pāgabbiyaṃ</bold> nāma kāyavācāmanehi pagabbabhāvo. Vusuṇāti.</paragraph>
    <paragraph line="278"><bold>Asu byāpane</bold>. Asuṇāti. Assu.</paragraph>
    <paragraph line="279"><bold>Hi gatibuddhīsu upatāpe ca</bold>. Hinoti.</paragraph>
    <paragraph line="280">Ettha pana asamānantattepi samānatthānaṃ samodhānaṃ vuccati.</paragraph>
    <paragraph line="281"><bold>Tika tiga sagha dikkha kivi ciri jiri dāsa du hiṃsāyaṃ</bold>. Tikuṇāti. Tiguṇāti. Saghuṇāti. Dikkhuṇāti. Kivuṇāti <pageBreak edition="Myanmar" number="0.0247" />. Ciruṇāti. Jiruṇāti. Dāsuṇāti. Duṇoti, duṇātīti rūpāni hiṃsāvācakāni bhavanti.</paragraph>
    <gatha1 line="282"><bold>Suvādī</bold> ettakā diṭṭhā, dhātavo me yathābalaṃ;</gatha1>
    <gathalast line="283">Suttesvaññepi pekkhitvā, gaṇavho atthayuttito.</gathalast>
    <centered line="284"><bold>Svādi</bold>gaṇoyaṃ.</centered>
    <subhead line="285">Kiyādigaṇika</subhead>
    <paragraph line="286"><bold>Kī dabbavinimaye. Dabbavinimayo</bold> kayavikkayavasena bhaṇḍassa parivattanaṃ. Kiṇāti, kiṇanti. Vikkiṇāti, vikkiṇanti. Ketuṃ, kiṇituṃ. Vikketuṃ, vikkiṇituṃ. Kiṇitvā, vikkiṇitvā. Kītaṃ bhaṇḍaṃ. Kayo, vikkayo. Vikkiṇeyya haneyya vā.</paragraph>
    <paragraph line="287"><bold>Khi gatiyaṃ</bold>. Khiṇāti. Atikhiṇo saro. Khaṃ, khāni. <bold>Na</bold>kārassa <bold>ṇa</bold>kārattaṃ.</paragraph>
    <paragraph line="288">Tattha <bold>khiṇātī</bold>ti gacchati. <bold>Atikhino</bold>ti atigato. Atrāyaṃ pāḷi ‘‘senti cāpātikhiṇāva, purāṇāni anutthuna’’nti. Tattha <bold>cāpātikhiṇā</bold>’ti cāpato atikhiṇā atigatā. <bold>Aṭṭhakathāyaṃ</bold> pana <bold>‘‘cāpātikhiṇā</bold>ti cāpato atikhiṇā cāpā vinimuttāti attho’’ti padatthavivaraṇaṃ kataṃ, tampi gatatthaññeva sandhāya adhippāyatthavasena katanti daṭṭhabbaṃ. Tatra <bold>kha</bold>nti saggo. So hi katapuññehi gantabbattā ‘‘kha’’nti vuccati. <bold>Khānī</bold>ti saggā.</paragraph>
    <paragraph line="289"><bold>Ci caye</bold>. Puññaṃ cināti. Pākāraṃ cināti. Pāramiyo vicināti, vicinati ca. Pupphaṃ ocināti, ocinati vā. Pacināti. Pacinitvā. Citaṃ kusalaṃ. Cayo sañcayo. Cito pākāro. Cinātīti ceto, iṭṭhakavaḍḍhakī. Yo satto puññasañcayo <pageBreak edition="Myanmar" number="0.0248" />. ‘‘Sañcayo rāsi samūho piṇḍo gaṇo saṅgho kadambo vaggo karo ghaṭā’’iccevamādayo pariyāyā.</paragraph>
    <paragraph line="290"><bold>Ji jaye</bold>. Jināti, vijināti, jiniyati. Jetā, jino. Jito māro. Māraṃ jito. Jitavā, jitāvī, jitabbo, jeyyo, jayanaṃ, jitaṃ, vijitaṃ, jayo, parājayanaṃ, parājayo. Yassa jitaṃ nāvajīyati. Jitamassa noyāti koci loke. Jayo hi buddhassa sirīmato ayaṃ, mārassa ca pāpimato parājayo.</paragraph>
    <paragraph line="291">Tattha <bold>jetā</bold>ti jinātīti jetā, yo koci puggalo. Ajinīti <bold>jino,</bold> sabbaññū dhammarājā. Kiṃ so ajini? Pāpake akusale dhamme mārādiarayo ca. Iti pāpake akusale dhamme mārādayo ca arayo ajinīti <bold>jino</bold>. Vuttampi cetaṃ –</paragraph>
    <gatha1 line="292">‘‘Mādisā ve jinā honti, ye pattā āsavakkhayaṃ;</gatha1>
    <gathalast line="293">Jitā me pāpakā dhammā, tasmāhaṃ upaka jino’’ti,</gathalast>
    <paragraph line="294">‘‘Tathāgato bhikkhave abhibhū anabhibhūto’’ti ca.</paragraph>
    <paragraph line="295"><bold>Jina</bold>saddo hi kevalo sabbaññumhi pavattati, sopapado pana paccekabuddhādīsu tamhi ca yathārahaṃ pavattati. ‘‘Paccekajino, odhijino, anodhijino, vipākajino, avipākajino’’ti imānettha nidassanapadāni.</paragraph>
    <paragraph line="296"><bold>Ji jāniyaṃ</bold>. Jināti, na jināti na jāpaye, jino rathassaṃ maṇikuṇḍale ca, putte ca dāre ca tatheva jino. Jino dhanañca dāse ca.</paragraph>
    <paragraph line="297"><bold>Ñā</bold><pageBreak edition="Myanmar" number="0.0249" /><bold>avabodhane</bold>. Jānāti, ñāyati, nāyati. Animittā na nāyare. Jaññā so yadi hāpaye. Mā maṃ jaññūti icchati. ‘‘Ime amhāka’’nti ñātabbaṭṭhena ñāti, ñātako. Ñātimittā suhajjā ca. Ñātako no nisinnoti. Ñātabbaṃ ñeyyaṃ, saṅkhāravikāralakkhaṇanibbānapaññattidhammā. Īdisesu ṭhānesu <bold>ñeyya</bold>saddo ekantena napuṃsako, vāccaliṅgatte sabbaliṅgiko, yathā? Ñeyyo phasso. Ñeyyā vedanā. Ñeyyaṃ cittaṃ. Ñeyyo puriso, ñeyyā itthī, ñeyyaṃ dhananti ca.</paragraph>
    <paragraph line="298"><bold>Thu abhitthave</bold>. Thunāti. Abhitthunāti. Thuti, abhitthuti. Thavanā, abhitthavanā, thuto, abhitthuto.</paragraph>
    <paragraph line="299"><bold>Thu nitthunane</bold>. Thunāti.</paragraph>
    <gatha1 line="300">Uṭṭhehi revate supāpadhamme,</gatha1>
    <gatha2 line="301">Apārutadvāre adānasīle;</gatha2>
    <gatha3 line="302">Nessāma taṃ yattha thunanti duggatā,</gatha3>
    <gatha2 line="303">Samappitā nerayikā dukkhena;</gatha2>
    <gathalast line="304">Purāṇāni anutthuna’’nti ca payogo.</gathalast>
    <paragraph line="305"><bold>Du hiṃsāyaṃ</bold>. Dunāti. Mittaddu. Dumo.</paragraph>
    <paragraph line="306">Ettha <bold>mittaddū</bold>ti mittaṃ dunāti hiṃsati dubbhatīti mittaddu. Atra ‘‘vedā na tāṇāya bhavanti tassa, mittadduno bhūnahuno narassā’’ti pāḷi nidassanaṃ. <bold>Dumo</bold>ti duniyati gehasambhārādiatthāya hiṃsiyati chindiyati, paṇṇapupphādiatthikehi vā paṇṇapupphādiharaṇena pīḷiyatīti <bold>dumo</bold>.</paragraph>
    <paragraph line="307"><bold>Dhū kampane</bold>. Dhunāti. Dhūmo, dhonā, dhono, dhuto. Dhunanto vākacīrāni, gacchāmi ambare tadā.</paragraph>
    <paragraph line="308">Tattha <pageBreak edition="Myanmar" number="0.0250" /><bold>dhūmo</bold>ti dhunāti kampatīti dhūmo. <bold>Dhūma</bold>saddo kodhe taṇhāya vitakke pañcasu kāmaguṇesu dhammadesanāyaṃ pakatidhūmeti imesu atthesu vattati. ‘‘Kodho dhūmo bhasmāni mosavajja’’nti ettha hi kodhe vattati. ‘‘Icchā dhūmāyito sadā’’ti ettha taṇhāyaṃ. ‘‘Tena kho pana samayena aññataro bhikkhu bhagavato avidūre dhūmāyanto nisinno hotī’’ti ettha vitakke.</paragraph>
    <gatha1 line="309">‘‘Paṅko ca kāmā palipo ca kāmā,</gatha1>
    <gatha2 line="310">Bhayañca metaṃ timulaṃ pavuttaṃ;</gatha2>
    <gatha3 line="311">Rajo ca dhūmo ca mayā pakāsito,</gatha3>
    <gathalast line="312">Hitvā tuvaṃ pabbaja brahmadattā’’ti</gathalast>
    <unindented line="313">Ettha pañcasu kāmaguṇesu. ‘‘Dhūmaṃ kattā hotī’’ti ettha dhammadesanāyaṃ. ‘‘Dhajo rathassa paññāno, dhūmo paññānamaggino’’ti ettha pakatidhūme. Iccevaṃ –</unindented>
    <gatha1 line="314">Kodhataṇhāvitakkesu, pañcakāmaguṇesu ca;</gatha1>
    <gathalast line="315">Desanāyañca pakati-dhūme <bold>dhūmo</bold> pavattati.</gathalast>
    <paragraph line="316"><bold>Dhonā</bold>ti paññā. Vuttañhetaṃ <bold>niddese</bold> ‘‘dhonā vuccati paññā, yā paññā pajānanā sammādiṭṭhi, kiṃkāraṇā dhonāti vuccati paññā? Yaṃ tāya paññāya kāyaduccaritaṃ dhutañca dhotañca sandhotañca niddhotañca, vacīduccaritaṃ manoduccaritaṃ dhutañca dhotañca sandhotañca niddhotañca. Taṃkāraṇā dhonā vuccati paññā. Atha vā sammādiṭṭhi micchādiṭṭhiṃ dhutā ca dhotā ca sandhotā ca niddhotā ca, taṃkāraṇā dhonā vuccati paññā’’ti. ‘‘Dhonassa hi natthi kuhiñci loke, pakappitā diṭṭhi bhavābhavesū’’ti ayamettha pāḷi nidassanaṃ <pageBreak edition="Myanmar" number="0.0251" />. Atra dhonā assa atthīti dhono, tassa dhonassāti nibbacanaṃ. Dhātūnamanekatthatāya <bold>dhū</bold>dhātu kampanatthepi dhovanatthepi vattati.</paragraph>
    <paragraph line="317"><bold>Muna ñāṇe</bold>. Munāti. Monaṃ, muni. Imasmiṃ ṭhāne dhātuyā ākhyātatte ekantena antalopo bhavati. <bold>Sobhitattheragāthāyaṃ</bold> pana anāgatavacane <bold>u</bold>kārassa vuddhivasena ‘‘ahaṃ monena monissa’’nti rūpantarañca dissati. Tattha <bold>monissa</bold>nti jānissaṃ. Nāmatte antalopo na hoti. Tattha monanti kiñcāpi ‘‘na monena muni hotī’’ti ettha tuṇhībhāvo ‘‘mona’’nti vuccati, tathāpi idha ‘‘ñāṇe’’ti vacanato na so adhippeto, ñāṇamevādhippetaṃ, tasmā moneyyapaṭipadāsaṅkhātaṃ maggañāṇamonampi gahetabbaṃ. <bold>Munī</bold>ti munāti jānāti hitāhitaṃ paricchindatīti muni. Atha vā khandhādiloke tulaṃ āropetvā minanto viya ‘‘ime ajjhattikā khandhā, ime bāhirā’’tiādinā nayena ime ubho atthe munātīti <bold>muni</bold>. Tenāha bhagavā –</paragraph>
    <gatha1 line="318">‘‘Na monena muni hoti, mūḷharūpo aviddasu;</gatha1>
    <gathalast line="319">Yo ca tulaṃva paggayha, varamādāya paṇḍito.</gathalast>
    <gatha1 line="320">Pāpāni parivajjeti, sa muni tena so muni;</gatha1>
    <gathalast line="321">Yo munāti ubho loke, muni tena pavuccatī’’ti.</gathalast>
    <paragraph line="322">Aparāpettha bhavati atthavibhāvanā. <bold>Munī</bold>ti monaṃ vuccati ñāṇaṃ, kāyamoneyyādīsu vā aññataraṃ, tena samannāgatattā puggalo ‘‘munī’’ti vuccati. So panesa agāriyamuni anagāriyamuni sekkhamuni asekkhamuni paccekamuni munimunīti anekavidho <pageBreak edition="Myanmar" number="0.0252" />. Tattha <bold>agāriyamunī</bold>ti gihipi āgataphalo viññātasāsano. <bold>Anagāriyamunī</bold>ti tathārūpova pabbajito. <bold>Sekkhamunī</bold>ti satta sekkhā. <bold>Asekkhamunī</bold>ti khīṇāsavo. <bold>Paccekamunī</bold>ti paccekabuddho. <bold>Munimunī</bold>ti sammāsambuddho. Tathā hi <bold>āyasmāpi sāriputto</bold> āha ‘‘munīti vuccati tathāgato arahaṃ sammāsambuddho’’ti.</paragraph>
    <paragraph line="323"><bold>Pū pavane. Pavanaṃ</bold> sodhanaṃ. Punāti. Puññaṃ, putto, dantapoṇaṃ.</paragraph>
    <paragraph line="324">Ettha ca <bold>puñña</bold>nti attano kārakaṃ punāti sodhetīti puññaṃ. Atha vā yattha sayaṃ uppannaṃ taṃsantānaṃ punāti visodhetīti <bold>puññaṃ</bold>. Kintaṃ? Sucaritaṃ kusalakammaṃ. Sakammikattā dhātussa kāritavasena atthavivaraṇaṃ labbhati. <bold>Putto</bold>ti attano kulaṃ punāti sodhetīti putto. Evañca sati hīnajaccānaṃ caṇḍālādīnaṃ putto nāma na bhaveyyāti na vattabbaṃ saddānamatthakathanassa nānappakārena pavattito, tasmā attano pitu hadayaṃ pūretīti puttoti evamādināpi nibbacanaṃ gahetabbameva. Nānādhātuvasenapi hi padāni siddhiṃ samupagacchanti.</paragraph>
    <paragraph line="325">Putto ca nāma atrajo khetrajo antevāsiko dinnakoti catubbidho. Tattha attānaṃ paṭicca jāto <bold>atrajo</bold> nāma. Sayanapīṭhe pallaṅke ureti evamādīsu nibbatto <bold>khetrajo</bold> nāma. Santike sippuggaṇhanako <bold>antevāsiko</bold> nāma. Posāpanatthāya dinno <bold>dinnako</bold> nāma <bold>dantapoṇa</bold>nti dante punanti visodhenti etenāti dantapoṇaṃ, dantakaṭṭhaṃ.</paragraph>
    <paragraph line="326"><bold>Pī tappanakantīsu</bold>. Piṇātīti <bold>pīti</bold>. Ettha ca <bold>pītī</bold>ti pīṇanaṃ pīti, tappanaṃ kantīti ca vuttaṃ hoti. Idaṃ bhāvavasena nibbacanaṃ. Idaṃ <pageBreak edition="Myanmar" number="0.0253" /> pana hetukattuvasena piṇayatīti <bold>pīti,</bold> tappetīti attho.</paragraph>
    <paragraph line="327">Sā panesā khuddakāpīti khaṇikāpīti okkantikāpīti ubbegāpīti pharaṇāpītīti pañcavidhā hoti. Tattha <bold>khuddakāpīti</bold> sarīre lomahaṃsanamattameva kātuṃ sakkoti. <bold>Khaṇikāpīti</bold> khaṇe khaṇe vijjuppādasadisā hoti. <bold>Okkantikāpīti</bold> samuddatīraṃ vīci viya kāyaṃ okkamitvā okkamitvā bhijjati. <bold>Ubbegāpīti</bold> balavatī hoti kāyaṃ uddhaggaṃ katvā ākāse laṅghāpanappamāṇā hoti. <bold>Pharaṇāpītiyā</bold> pana uppannāya sakalasarīraṃ dhamitvā pūritavatthi viya mahatā udakoghena pakkhandapabbatakucchi viya ca anupariphuṭaṃ hoti, evaṃ pañcavidhā pīti, sā sampiyāyanalakkhaṇattā ‘‘piṇātī’’ti pītīti suddhakattuvasenapi vattuṃ yujjati. Ettha ‘‘piyāyati, pitā, piyo, pemo’’tiādīni <bold>pī</bold>dhātuyā eva rūpāni. Tattha ‘‘puttaṃ piyāyatīti pitā’’ti vadanti. Piyāyitabboti <bold>piyo</bold>. Pemanaṃ pemo.</paragraph>
    <paragraph line="328"><bold>Mā parimāṇe</bold>. Mināti. Mānaṃ, parimāṇaṃ, mattaṃ, mattā, mano, vimānaṃ, minitabbaṃ, metabbaṃ, chāyā metabbā. Īdisesu ṭhānesu <bold>anīya</bold>paccayo na labbhati.</paragraph>
    <paragraph line="329">Ettha <bold>mano</bold>ti ekāya nāḷiyā ekāya ca tulāya minamāno viya ārammaṇaṃ mināti paricchindatīti mano. Visesato miniyate paricchindiyateti <bold>vimānaṃ,</bold> devānaṃ puññabalena nibbattabyamhaṃ devaniketaṃ. Yaṃ vimānaṃ upasobhitaṃ, pabhāsatimidaṃ byamhanti ca ādinā thomiyati.</paragraph>
    <paragraph line="330"><bold>Mī hiṃsāyaṃ</bold>. Mināti. Mīno, kumīnaṃ.</paragraph>
    <paragraph line="331">Ettha <pageBreak edition="Myanmar" number="0.0254" /><bold>mīno</bold>ti maccho. Macchassa hi ‘‘mīno maccho ambujo vārijo vāricaro’’ti anekāni nāmāni. Visesanāmāni pana ‘‘amaro khaliso candakulo kandaphali indaphali indavalo kuliso vāmi kuṅkutalo kaṇḍiko sakulo maṅguro siṅgī satavaṅko rohito pāṭhīno kāṇo savaṅko pāvuso’’ iccevamādīni, ‘‘timi timiṅgalo’’ iccevamādīni ca bhavanti. <bold>Kumīna</bold>nti kucchitenākārena macche minanti hiṃsanti etenāti kumīnaṃ, macchabandhanapañjaro. So pana pāḷiyaṃ <bold>kumīna</bold>saddena vuccati. Tathā hi –</paragraph>
    <gatha1 line="332">‘‘Vārijasseva me sato, bandhassa kumināmukhe;</gatha1>
    <gathalast line="333">Akkosati paharati, piye putte apassato’’ti</gathalast>
    <unindented line="334">Pāḷi dissati.</unindented>
    <paragraph line="335"><bold>Mū bandhane</bold>. Munāti. Muni.</paragraph>
    <paragraph line="336">Ettha <bold>munī</bold>ti attano cittaṃ munāti mavati bandhati rāgadosādivasaṃ gantuṃ na detīti muni.</paragraph>
    <paragraph line="337"><bold>Ri gatidesanesu</bold>. Rikāti. Reṇu. <bold>Na</bold>kārassa <bold>ṇa</bold>ttaṃ.</paragraph>
    <paragraph line="338"><bold>Lī silese</bold>. Lināti, nilināti. Līnaṃ, sallīnaṃ, paṭisallānaṃ.</paragraph>
    <paragraph line="339"><bold>Vī tantasantāne</bold>. Vatthaṃ vināti. Iminā suttena cīvaraṃ vināhi. Kamme – idaṃ kho āvuso cīvaraṃ maṃ uddissa viyyati. Vītaṃ. Suvītaṃ. Appakaṃ hoti vetabbaṃ. Kārite ‘‘vāyāpeti, tantavāyehi cīvaraṃ vāyāpessāmā’ti cīvaraṃ vāyāpesuṃ’’ iccevamādīni bhavanti.</paragraph>
    <paragraph line="340"><bold>Vī hiṃsāyaṃ</bold>. Vināti. Veṇu. <bold>Veṇū</bold>ti vaṃso.</paragraph>
    <paragraph line="341"><bold>Lū</bold><pageBreak edition="Myanmar" number="0.0255" /> chedane. Lunāti. Loṇaṃ, kusalaṃ, bālo, lūto.</paragraph>
    <paragraph line="342">Ettha ca <bold>loṇa</bold>nti lunāti vītarasabhāvaṃ vināseti sarasabhāvaṃ karotīti loṇaṃ, lavaṇaṃ. Kuso viya hatthappadesaṃ akusaladhamme lunātīti <bold>kusalaṃ,</bold> anavajjaiṭṭhavipākalakkhaṇo dhammo. Diṭṭhadhammikasamparāyike dve atthe lunātīti <bold>bālo,</bold> avidvā. <bold>Lūto</bold>ti makkaṭako vuccati. Tassa hi suttaṃ ‘‘lūtasutta’’nti vadanti. Yūsaṃ pātuṃ paṭaṅgamakkhikādīnaṃ jīvitaṃ lunātīti <bold>lūto</bold>.</paragraph>
    <paragraph line="343"><bold>Si bandhane</bold>. Sināti. Sīmā, sīsaṃ.</paragraph>
    <paragraph line="344">Ettha <bold>sīmā</bold>ti sinīyate samaggena saṅghena kammavācāya bandhiyateti sīmā. Sā duvidhā baddhasīmā abaddhasīmāti. Tāsu abaddhasīmā mariyādakaraṇavasena ‘‘sīmā’’ti veditabbā. Sināti bandhati kese moḷikaraṇavasena etthāti sīsaṃ. Aññānipi yojetabbāni.</paragraph>
    <paragraph line="345"><bold>Sā pāke</bold>. Sināti.</paragraph>
    <paragraph line="346"><bold>Su hiṃsāyaṃ</bold>. Suṇāti. Parasu. Paraṃ suṇanti hiṃsanti etenāti <bold>parasu</bold>.</paragraph>
    <paragraph line="347"><bold>Asa bhojane</bold>. Vuttānaṃ phalamasnāti. Asanaṃ.</paragraph>
    <paragraph line="348">Ettha <bold>asana</bold>nti āhāro. So hi asiyati bhuñjiyatīti ‘‘asana’’nti vuccati. ‘‘Asnātha khādatha pivathā’’ti idamettha nidassanaṃ.</paragraph>
    <paragraph line="349"><bold>Kilisa vibādhane</bold>. Kilisnāti. Kileso.</paragraph>
    <paragraph line="350">Ettha ca <bold>kileso</bold>ti rāgādayopi dukkhampi vuccati.</paragraph>
    <paragraph line="351"><bold>Uddhasa uñche. Uñcho</bold> pariyesanaṃ. Uddhasnāti.</paragraph>
    <paragraph line="352"><bold>Isa</bold><pageBreak edition="Myanmar" number="0.0256" /><bold>abhikkhaṇe</bold>. Isnāti.</paragraph>
    <paragraph line="353"><bold>Visa vippayoge</bold>. Visnāti. Visaṃ.</paragraph>
    <paragraph line="354"><bold>Pusa sinehasavanapūraṇesu</bold>. Pusnāti.</paragraph>
    <paragraph line="355"><bold>Pusa posane</bold>. Pusnāti.</paragraph>
    <paragraph line="356"><bold>Musa theyye</bold>. Musnāti. Musalo.</paragraph>
    <gatha1 line="357"><bold>Kiyādī</bold> ettakā diṭṭhā, dhātavo me yathābalaṃ;</gatha1>
    <gathalast line="358">Suttesvaññepi pekkhitvā, gaṇhavho atthayuttito.</gathalast>
    <gatha1 line="359">Sāsanā lokato cete,</gatha1>
    <gatha2 line="360">Dassitā tesu lokato;</gatha2>
    <gatha3 line="361">Sāsanassopakārāya,</gatha3>
    <gathalast line="362">Vuttā tadanurūpakā.</gathalast>
    <centered line="363"><bold>Kiyādi</bold>gaṇoyaṃ.</centered>
    <subhead line="364">Gahādigaṇika</subhead>
    <paragraph line="365">Idāni <bold>gahādi</bold>gaṇo vuccate. Ettheke evaṃ maññanti.</paragraph>
    <gatha1 line="366"><bold>Gahādī</bold>naṃ gaṇo nāma, paccekaṃ nupalabbhati;</gatha1>
    <gathalast line="367">Athameko <bold>gaha</bold>dhātu, <bold>gahādī</bold>naṃ gaṇo siyā.</gathalast>
    <gatha1 line="368">Yato <bold>ppaṇhā</bold> parā heyyuṃ, dhātuto jinasāsane;</gatha1>
    <gathalast line="369">Tepi aññe na vijjanti, aññatra <bold>gaha</bold>dhātuyā.</gathalast>
    <gatha1 line="370">Iti cintāya ekacce, <bold>gaha</bold>dhātuṃ <bold>kiyādi</bold>naṃ;</gatha1>
    <gathalast line="371">Pakkhipiṃsu gaṇe evaṃ, na vadiṃsu <bold>gahādi</bold>kaṃ.</gathalast>
    <gatha1 line="372">Na tesaṃ gahaṇaṃ dhīro, gaṇheyya suvicakkhaṇo;</gatha1>
    <gathalast line="373">Yato <bold>kaccāyane</bold> vutto, <bold>gahādī</bold>naṃ gaṇo visuṃ.</gathalast>
    <gatha1 line="374">‘‘Gahādito ppaṇhā’’ iti, lakkhaṇaṃ vadatā hi so;</gatha1>
    <gathalast line="375">Kaccāyanena garunā, dassito nanu sāsane.</gathalast>
    <gatha1 line="376">Sace <pageBreak edition="Myanmar" number="0.0257" /> visuṃ <bold>gahādīnaṃ,</bold> gaṇo nāma na labbhati;</gatha1>
    <gathalast line="377"><bold>Gahādi</bold>dīpake sutte, hitvāna bāhiraṃ idaṃ.</gathalast>
    <gatha1 line="378">‘‘Gahato ppaṇhā’’ icceva, vattabbaṃ atha vā pana;</gatha1>
    <gathalast line="379">‘‘Kiyādito nāppaṇhā’’ti, kātabbaṃ ekalakkhaṇaṃ.</gathalast>
    <gatha1 line="380">Yasmā tathā na vuttañca, na katañcekalakkhaṇaṃ;</gatha1>
    <gathalast line="381">Tasmā ayaṃ visuṃyeva, gaṇo icceva ñāyati.</gathalast>
    <gatha1 line="382">‘‘Sarā sare lopa’’miti-ādīni lakkhaṇāniva;</gatha1>
    <gathalast line="383">Gambhīraṃ lakkhaṇaṃ etaṃ, dujjānaṃ takkagāhinā.</gathalast>
    <gatha1 line="384"><bold>Usā</bold>dayopi sandhāya, <bold>ādi</bold>ggaho kato tahiṃ;</gatha1>
    <gathalast line="385">Tathā hi ‘‘uṇhāpetī’’ti, ādirūpāni dissare.</gathalast>
    <gatha1 line="386">Idāni pākaṭaṃ katvā, <bold>ādi</bold>saddaphalaṃ ahaṃ;</gatha1>
    <gathalast line="387">Sappayogaṃ <bold>gahādī</bold>naṃ, gaṇaṃ vakkhāmi me suṇa.</gathalast>
    <paragraph line="388"><bold>Gaha upādāne. Upādānaṃ</bold> gahaṇaṃ, na kilesupādānaṃ. <bold>Upa</bold>saddo hettha na kiñci atthavisesaṃ vadati. Atha vā kāyena cittena vā upagantvā ādānaṃ gahaṇaṃ upādānanti samīpattho <bold>upa</bold>saddo. Katthaci hi <bold>upa</bold>saddo <bold>ādāna</bold>saddasahito daḷhaggahaṇe vattati ‘‘kāmupādāna’’ntiādīsu. Idha pana daḷhaggahaṇaṃ vā hotu sithilaggahaṇaṃ vā, yaṃ kiñci gahaṇaṃ upādānameva, tasmā <bold>gaha</bold>dhātu gahaṇe vattatīti attho gahetabbo. Gheppati, gaṇhāti vā. Pariggaṇhāti, paṭiggaṇhāti, adhigaṇhāti, paggaṇhāti, niggaṇhāti. Padhānagaṇhanako. Gaṇhituṃ, uggaṇhituṃ. Gaṇhitvā, uggaṇhitvā. Aññathāpi rūpāni bhavanti. Ahaṃ jāliṃ gahessāmi. Gahetuṃ. Gahetvā. Uggāhako, saṅgāhako, ajjhogāḷho. Kārite ‘‘gaṇhāpeti, gaṇhāpayati, aññataraṃ satipaṭṭhānaṃ uggaṇhāpenti, saddhiṃ amaccasahassena gaṇhāpetvā. Upajjhaṃ gāhāpetabbo. Upajjhaṃ gāhāpetvā <pageBreak edition="Myanmar" number="0.0258" />. Gāheti, gāhayati, gāhāpessati. Gāhāpayanti sabbhāvaṃ. Gāhako, gāhetvā’’ iccādīni. Kammani – gayhati, saṅgayhati, gaṇhiyati vā. Tathā hi ‘‘gaṇhiyanti uggaṇhiyantī’’ti <bold>niddesapāḷi</bold> dissati. ‘‘Gehaṃ, gāho, pariggaho, saṅgāhako, saṅgahetā’’ iccādīni yojetabbāni.</paragraph>
    <paragraph line="389">Tatra <bold>a</bold>kārānantara<bold>tya</bold>ntapadānaṃ ‘‘gheppati, gheppanti. Gheppasī’’ti ca ‘‘gaṇhati, gaṇhanti. Gaṇhasī’’ti ca ādinā nayena sabbāsu vibhattīsu sabbathā padamālā yojetabbā. <bold>Ā</bold>kā<bold>re</bold>kārānantara<bold>tya</bold>ntapadānaṃ ‘‘gaṇhāti gaṇhāpetī’’tiādinā yathāsambhavaṃ padamālā yojetabbā vajjetabbaṭṭhānaṃ vajjetvā.</paragraph>
    <paragraph line="390">Imāni pana pasiddhāni kānici ajjatanīrūpāni ‘‘aggahī mattikāpattaṃ. Aggahuṃ, aggahiṃsu, aggahesu’’nti. Bhavissantīādīsu gahessati, gahessanti. Sesaṃ paripuṇṇaṃ kātabbaṃ. Aggahissā, aggahissaṃsu. Sesaṃ paripuṇṇaṃ kātabbaṃ.</paragraph>
    <paragraph line="391"><bold>Usa dāhe. Dāho</bold> uṇhaṃ. Usati dahatīti uṇhaṃ. <bold>Uṇha</bold>saddo ‘‘uṇhaṃ bhattaṃ bhuñjatī’’tiādīsu dabbamapekkhati, ‘‘sītaṃ uṇhaṃ paṭihanatī’’tiādīsu pana guṇaṃ uṇhabhāvassa icchitattā. Uṇhabhāvo hi sītabhāvo ca guṇo.</paragraph>
    <paragraph line="392"><bold>Tasa vipāsāyaṃ</bold>. Taṇhā. Kenaṭṭhena <bold>taṇhā</bold>? Tassati paritassatīti atthena.</paragraph>
    <paragraph line="393"><bold>Jusi pītisevanesu</bold>. Juṇho samayo. Kāḷe vā yadi vā juṇhe, yadā vāyati māluto.</paragraph>
    <paragraph line="394">Tattha <bold>juṇho</bold>ti joseti lokassa pītiṃsomanassañca uppādetīti juṇho.</paragraph>
    <paragraph line="395"><bold>Juta</bold><pageBreak edition="Myanmar" number="0.0259" /><bold>dittiyaṃ</bold>. Juṇhā ratti. Jotati sayaṃ nippabhāpi samānā candatārakappabhāsenapi dibbati virocati sappabhā hotīti juṇhā.</paragraph>
    <paragraph line="396"><bold>Sā tanukaraṇe</bold>. Saṇhavācā. Siyati tanukariyati, na pharusabhāvena kakkasā kariyatīti <bold>saṇhā</bold>.</paragraph>
    <paragraph line="397"><bold>So antakammani</bold>. Saṇhaṃ, ñāṇaṃ. Siyati sayaṃ sukhumabhāvena atisukhumampi atthaṃ antaṃ karoti nipphattiṃ pāpetīti saṇhaṃ.</paragraph>
    <paragraph line="398"><bold>Tija nisāne. Nisānaṃ</bold> tikkhatā. Tiṇho parasu. Titikkhatīti <bold>tiṇho</bold>.</paragraph>
    <paragraph line="399"><bold>Si sevāyaṃ</bold>. Attano hitamāsīsantehi seviyateti <bold>sippaṃ,</bold> yaṃ kiñci jīvitahetu sikkhitabbaṃ sippāyatanaṃ. Apica <bold>sippa</bold>nti aṭṭhārasa mahāsippāni – suti sūramati byākaraṇaṃ chandoviciti nirutti jotisatthaṃ sikkhā mokkhañāṇaṃ kriyāvidhi dhanubbedo hatthisikkhā kāmatantaṃ assalakkhaṇaṃ purāṇaṃ itihāso nīti takko vejjakañcāti.</paragraph>
    <paragraph line="400"><bold>Ku kucchāyaṃ. Kucchā</bold> garahā. Kaṇhā dhammā. Kaṇho puriso.</paragraph>
    <paragraph line="401">Tattha <bold>kaṇhā</bold>ti apabhassarabhāvakaraṇattā paṇḍitehi kucchitabbā garahitabbāti kaṇhā, akusaladhammā. Kāḷavaṇṇattā suvaṇṇavaṇṇādikaṃ upanidhāya kucchitabbo ninditabboti <bold>kaṇho,</bold> kāḷavaṇṇo. Vuttampi cetaṃ –</paragraph>
    <gatha1 line="402">‘‘Kaṇho vatāyaṃ puriso, kaṇhaṃ bhuñjati bhojanaṃ;</gatha1>
    <gathalast line="403">Kaṇhe bhūmippadesasmiṃ, na mayhaṃ manaso piyo’’ti ca,</gathalast>
    <gatha1 line="404">‘‘Na <pageBreak edition="Myanmar" number="0.0260" /> kaṇho tacasā hoti,</gatha1>
    <gatha2 line="405">Antosāro hi brāhmaṇo;</gatha2>
    <gatha3 line="406">Yasmiṃ pāpāni kammāni,</gatha3>
    <gathalast line="407">Sa ve kaṇho sujampatī’’ti ca.</gathalast>
    <unindented line="408">Iccevaṃ –</unindented>
    <gatha1 line="409"><bold>Gahādi</bold>ke dhātugaṇe, sandhāya <bold>tasi</bold>ādayo;</gatha1>
    <gathalast line="410"><bold>Ādi</bold>ggaho kato <bold>ppaṇhā, gahādī</bold>su yathārahaṃ.</gathalast>
    <gatha1 line="411"><bold>Gaha</bold>to dhātuto hi <bold>ppo,</bold>ākhyātattevadissati;</gatha1>
    <gathalast line="412">Ākhyātatte ca nāmatte, <bold>ṇhā</bold>saddo <bold>usa</bold>to tathā.</gathalast>
    <gatha1 line="413"><bold>Usagahe</bold>hi aññasmā, nāmatteva duve matā;</gatha1>
    <gathalast line="414">Evaṃ visesato ñeyyo, <bold>gahādi</bold>gaṇanicchayo.</gathalast>
    <paragraph line="415">Ettha pana kiñcāpi sāsane ‘‘taṇhāyatī’’ti kriyāpadampi dissati, tathāpi tassa ‘‘pabbatāyati, mettāyatī’’tiādīni viya nāmasmā vihitassa <bold>āya</bold>paccayassa vasena siddhattā kriyāpadattepi <bold>ṇhā</bold>paccayo mukhyato labbhatīti na sakkā vattuṃ. ‘‘Taṇhāyatī’’ti hi idaṃ <bold>ṇhā</bold>paccayavatā <bold>tasa</bold>dhātuto nipphanna<bold>taṇhā</bold>saddasmā parassa <bold>āya</bold>paccayassa vasena nipphannaṃ. Tathā kiñcāpi <bold>rūpiyasaṃvohārasikkhāpadavaṇṇanāyaṃ</bold> ‘‘vāsiphalaṃ tāpetvā udakaṃ vā khīraṃ vā uṇhāpetī’’ti imasmiṃ padese ‘‘uṇhāpetī’’ti hetukattuvācakaṃ kriyāpadaṃ dissati, tathāpi tassa <bold>ṇhā</bold>paccayavatā <bold>usa</bold>dhātuto nipphanna<bold>uṇhā</bold>saddato vihitassa kāritasaññassa <bold>ṇāpe</bold>paccayassa vasena nipphannattā kriyāpadattepi <bold>ṇhā</bold>paccayo mukhyato labbhatīti na sakkā vattuṃ. ‘‘Uṇhāpetī’’ti idaṃ vuttappakāra<bold>uṇhā</bold>saddato <bold>ṇāpe</bold>paccayavasena nipphannaṃ, etasmiṃ diṭṭhe ‘‘uṇhāpayatī’’ti padampi diṭṭhameva hoti.</paragraph>
    <paragraph line="416">Kiñca <pageBreak edition="Myanmar" number="0.0261" /> bhiyyo <bold>vinayaṭṭhakathāyaṃ</bold> ‘‘uṇhāpetī’’ti kāritapadassa diṭṭhattāyeva ‘‘uṇhatī’’ti kattupadampi nayato diṭṭhameva hoti kattukāritapadānaṃ ekadhātumhi upalabbhamānattā, yathā? Gaṇhati, gaṇhāpeti, gacchati, gacchāpetīti, tasmā <bold>‘‘usa dāhe’’</bold>ti dhātussa ‘‘uṇhatī’’ti rūpaṃ upalabbhatīti mantvā ‘‘uṇhatīti uṇha’’nti nibbacanaṃ kātabbaṃ. Iti <bold>ppa</bold>paccayo <bold>gaha</bold>to ca aññato ca ekadhā labbhati, <bold>ṇhā</bold>paccayo pana <bold>gaha</bold>to <bold>usa</bold>to ca dvidhā aññato ekadhā labbhatīti daṭṭhabbaṃ. Kiñcāpettha evaṃ niyamo vutto, tathāpi sāṭṭhakathe tepiṭake buddhavacane aññānipi ekekassa dhātussa nāmikapadāni dve dve kriyāpadāni vicinitabbāni. Yena pana buddhavacanānurūpena nayena <bold>gahādi</bold>gaṇe <bold>ādi</bold>saddena <bold>tasa</bold>dhātādayo amhehi gahitā, imasmā nayā añño nayo pasatthataro natthi, ayameva pasatthataro, tasmā ayaṃ nīti sāsanaṭṭhitiyā āyasmantehi sādhukaṃ dhāretabbā vācetabbā ca.</paragraph>
    <gatha1 line="417"><bold>Gahādī</bold> ettakā diṭṭhā, dhātavo me yathābalaṃ;</gatha1>
    <gathalast line="418">Suttesvaññepi pekkhitvā, gaṇhavho atthayuttito.</gathalast>
    <centered line="419"><bold>Gahādi</bold>gaṇoyaṃ.</centered>
    <subhead line="420">Tanādigaṇika</subhead>
    <paragraph line="421"><bold>Tanu vitthāre</bold>. Tanoti. Āyatanaṃ, tanu. Kammani ‘‘taniyyati, taniyyanti. Vitaniyyatī’’ti rūpāni. Atrāyaṃ pāḷi ‘‘yathā hi āsabhaṃ cammaṃ, pathabyā vitaniyyatī’’ti. Garū pana ‘‘patāyate, pataññatī’’ti rūpāni vadanti. Tanituṃ, tanitvāna. <bold>Tu</bold>mantādirūpāni.</paragraph>
    <paragraph line="422">Tattha <pageBreak edition="Myanmar" number="0.0262" /><bold>āyatana</bold>nti āyabhūte dhamme tanoti vitthāretīti āyatanaṃ. <bold>Tanū</bold>ti sarīraṃ. Tañhi kalalato paṭṭhāya kammādīhi yathāsambhavaṃ taniyyati vitthāriyati mahattaṃ pāpiyatīti ‘‘tanū’’ti vuccati. ‘‘Tanu vapu sarīraṃ puṃ kāyo deho’’tiādayo sarīravācakā saddā. Sarīraṃ khandhapañcakaṃ. Yañhi mahājano sarīranti vadati, taṃ paramatthato khandhapañcakamattameva, na tato attā vā attaniyaṃ vā upalabbhati. ‘‘Kāmarāgabyāpādānaṃ tanuttakaraṃ sakadāgāmimaggacitta’’ntiādīsu pana <bold>tanu</bold>saddo appatthavācako, appatthavācakassa ca tassa kriyāpadaṃ na passāma, tasmā nipātapadena tena bhavitabbaṃ. <bold>Tanu</bold>saddo nipātapadanti vuttaṭṭhānampi na passāma, nicchayena pana anipphannapāṭipadikoti gahetabbo.</paragraph>
    <paragraph line="423">Tanoti, tanonti. Tanosi, tanotha. Tanomi, tanoma. Tanute, tanunte. Tanuse, tanuse, tanuvhe. Tane, tanumhe. Sesaṃ yathāsambhavaṃ vitthāretabbaṃ.</paragraph>
    <paragraph line="424">Tanotu, tanontu. Taneyya, tane, taneyyuṃ. Vitana, vitanu. Atanā, atanu. Ammāya patanu kesā. Atani, ataniṃsu. Tanissati, tanissanti. Atanissā, atanissaṃsu. Kammani ‘‘taniyyati, taniyyanti. Taniyyasī’’tiādinā vitthāretabbaṃ.</paragraph>
    <paragraph line="425"><bold>Saka sattiyaṃ. Satti</bold> samatthabhāvo. Sakkoti sakko. Viññāpetuṃ asakkhi. Sakkhissasi. Sakkhati. Tvampi amma pabbajituṃ sakkhissasi. Sakkate jarāya paṭikammaṃ kātunti pāḷi.</paragraph>
    <paragraph line="426">Tattha <pageBreak edition="Myanmar" number="0.0263" /><bold>sakko</bold>ti devarājā. So hi atthānaṃ sahassampi muhuttena cintanasamatthatāya saparahitaṃ kātuṃ sakkotīti ‘‘sakko’’ti vuccati. Aññatra pana dhātūnaṃ avisaye taddhitavasena sakkaccaṃ dānaṃ adāsīti sakkoti evampi atthaṃ gahetvā <bold>sakka</bold>saddo niruttinayena sādhetabbo. Vuttañhi bhagavatā ‘‘sakko mahāli devānamindo pubbe manussabhūto samāno sakkaccaṃ dānaṃ adāsi, tasmā ‘sakko’ti vuccatī’’ti. Sakkonto. Sakkontī. Sakkontaṃ kulaṃ.</paragraph>
    <paragraph line="427"><bold>Khuṇu khiṇu hiṃsāyaṃ</bold>. Khuṇoti. Khiṇoti.</paragraph>
    <paragraph line="428"><bold>Iṇu gatiyaṃ</bold>. Iṇoti. Iṇaṃ iṇāyiko.</paragraph>
    <paragraph line="429"><bold>Tiṇu adane</bold>. Tiṇoti. Tiṇaṃ. Ettha <bold>tiṇa</bold>nti yavasaṃ. Tañhi tiṇiyate tiṇabhakkhehi goṇādīhi adiyate khādiyateti <bold>tiṇaṃ</bold>.</paragraph>
    <paragraph line="430"><bold>Ghiṇu dittiyaṃ</bold>. Ghiṇoti.</paragraph>
    <paragraph line="431"><bold>Hanu apanayane. Apanayanaṃ</bold> anālāpakaraṇaṃ nibbacanatākaraṇaṃ. Hanoti. Hanute.</paragraph>
    <paragraph line="432"><bold>Panu dāne</bold> panoti. Panute.</paragraph>
    <paragraph line="433"><bold>Manu bodhane</bold>. Manoti. Manute. Mano. Manaṃ. Mānasaṃ. Manusso. Mānavo. Māṇavo.</paragraph>
    <paragraph line="434">Ettha <bold>mano</bold>ti manute bujjhatīti mano, evaṃ manaṃ. Imesaṃ pana dvinnaṃ <bold>mana</bold>saddānaṃ ‘‘yasmiṃ mano nivisati. Santaṃ tassa manaṃ hotī’’tiādīsu punnapuṃsakaliṅgatā daṭṭhabbā. <bold>Mānasa</bold>nti rāgopi cittampi arahattampi. ‘‘Antalikkhacaro pāso, yvāyaṃ <pageBreak edition="Myanmar" number="0.0264" /> carati mānaso’’ti ettha hi rāgo mānasaṃ. ‘‘Cittaṃ mano mānasa’’nti ettha cittaṃ. ‘‘Appattamānaso sekkho, kālaṃ kayirā jane suto’’ti ettha arahattaṃ. Etthetaṃ vuccati –</paragraph>
    <gatha1 line="435">Rāgo cittaṃ arahattañca, ‘‘mānasa’’nti samīritaṃ;</gatha1>
    <gathalast line="436">Satthuno sāsane pāpa-sāsane’khilasāsane.</gathalast>
    <paragraph line="437">Tattha <bold>sampayuttamanasi bhavo</bold>ti rāgo <bold>mānaso</bold>. Mano eva mānasanti katvā cittaṃ <bold>mānasaṃ</bold>. Anavasesato mānaṃ siyati samucchindatīti aggamaggo <bold>mānasaṃ</bold>. Tannibbattattā pana arahattassa mānasatā daṭṭhabbā. <bold>Manū</bold>ti satto. ‘‘Yena cakkhupasādena, rūpāni manu passatī’’ti ettha hi ‘‘manū’’ti satto vutto. Atha vā <bold>manū</bold>ti paṭhamakappikakāle manussānaṃ mātāpibhuṭṭhāne ṭhito manunāmako puriso, yo sāsane ‘‘mahāsammatarājā’’ti vutto. So hi sakalalokassa hitaṃ kātuṃ manute jānātīti ‘‘manū’’ti vuccati. Yathābalaṃ attano hitaṃ manute jānātīti <bold>manusso,</bold> manassa vā ussannattā <bold>manusso</bold>. Atha vā vuttappakārassa manuno apaccaṃ <bold>manusso</bold>. Evaṃ <bold>mānavo māṇavo</bold> ca, <bold>na</bold>kārassa hi <bold>ṇa</bold>kāre kate ‘‘māṇavo’’ti rūpaṃ sijjhati. Keci panāhu ‘‘dantajanakārasahito <bold>mānava</bold>saddo sabbasattasādhāraṇavacano, muddhaja<bold>ṇa</bold>kārasahito pana <bold>māṇava</bold>saddo kucchitamūḷhāpaccavacano’’ti, taṃ vīmaṃsitvā yuttañce, gahetabbaṃ, na panettha vattabbaṃ <bold>‘‘māṇava</bold>saddassa atthuddhāravacane idaṃ vacanaṃ virujjhatī’’ti <bold>antara</bold>saddassa atthuddhāre <bold>antaraantarikā</bold>saddānampi āharaṇassa dassanato.</paragraph>
    <paragraph line="438">Tatra <pageBreak edition="Myanmar" number="0.0265" /> panāyaṃ vīmaṃsanā – <bold>cūḷakammavibhaṅgasuttasmiñhi</bold> ‘‘subho māṇavotodeyyaputto’’ti imasmiṃ padese aṭṭhakathācariyehi ‘‘subhoti so kira dassanīyo ahosi pāsādiko, tenassa aṅgasubhatāya ‘subho’tveva nāmaṃ akaṃsu. ‘Māṇavo’ti pana taṃ taruṇakāle vohariṃsu, so mahallakakālepi teneva vohārena vohariyatī’’ti evaṃ muddhaja<bold>ṇa</bold>kārassa <bold>māṇava</bold>saddassa attho pakāsito, <bold>taṭṭīkāyampi</bold> garūhi ‘‘yaṃ apaccaṃ kucchitaṃ muddhaṃ vā, tattha loke māṇavavohāro, yebhuyyena ca sattā daharakāle muddhadhātukā hontīti vuttaṃ ‘taruṇakāle vohariṃsū’’ti, evaṃ muddha<bold>jaṇa</bold>kārassa <bold>māṇava</bold>saddassa attho pakāsito. Idāni <bold>māṇava</bold>saddassa atthuddhāro bhavati, <bold>māṇavo</bold>ti sattopi coropi taruṇopi vuccati. ‘‘Coditā devadūtehi, ye pamajjanti māṇavā’’tiādīsu hi satto ‘‘māṇavo’’ti vutto. ‘‘Māṇavehi saha gacchanti katakammehipi akatakammehipī’’tiādīsu coro. ‘‘Ambaṭṭho māṇavo’’tiādīsu taruṇo ‘‘māṇavo’’ti vutto.</paragraph>
    <paragraph line="439"><bold>Appa pāpuṇe</bold>. Appoti. Āpo.</paragraph>
    <paragraph line="440">Ettha <bold>āpo</bold>ti appoti taṃ taṃ ṭhānaṃ vissaratīti āpo.</paragraph>
    <paragraph line="441"><bold>Mā parimāṇe</bold>. Minoti. Upamā, upamānaṃ, vimānaṃ. Aññānipi yojetabbāni.</paragraph>
    <paragraph line="442">Ettha ca yā accantaṃ na minoti na vicchindati, sā mānassa samīpe vattatīti <bold>upamā</bold> yathā ‘‘goṇo viya gavajo’’ti. <bold>Upamāna</bold>nti <pageBreak edition="Myanmar" number="0.0266" /> upamā eva. Tathā hi ‘‘vītopamānamappamāṇamanāthanātha’’nti. Ettha <bold>vītopamāna</bold>nti imassa vītopamaṃ, nirupamanti attho. Atha vā <bold>upamāna</bold>nti upametabbākāro ‘‘sīho viya bhagavā’’ti. Ettha hi sīho upamā, bhagavā upameyyo tejoparakkamādīhi upametabbattā, tejoparakkamādayo upametabbākāro. Ettha pana sātisayattā kiñcāpi sīhassa tejādīhi bhagavato tejādiupametabbākāro natthi, tathāpi hīnūpamāvasena ‘‘sīho viya bhagavā’’ti vuttanti daṭṭhabbaṃ. <bold>Vimāna</bold>nti utusamuṭṭhānattepi kammapaccayautusamuṭṭhānattā kammena visesato miniyati paricchindiyatīti vimānaṃ.</paragraph>
    <paragraph line="443"><bold>Kara karaṇe</bold>. ‘‘Karoti, kayirati, kubbati, krubbati, pakaroti, upakaroti, apakaroti, paṭikaroti, nirākaroti, paṭisaṅkharoti, abhisaṅkharoti’’ iccevamādīni kattari bhavanti. Kamme pāḷinayavasena <bold>i</bold>kārāgamaṭṭhāne <bold>ya</bold>kārassa dvebhāvo. Tasmiṃyevaṭhāne <bold>raya</bold>kārānaṃ vipariyāye sati na dvebhāvo. Tathā <bold>ī</bold>kārāgamaṭṭhāne ‘‘kariyyati, kayirati, karīyati, kayyati, pakarīyati, pakariyyati, paṭisaṅkhariyyati, abhisaṅkhariyyati’’ iccevamādīni kammani bhavanti.</paragraph>
    <paragraph line="444">Ettha ca <bold>kayiratī</bold>ti padaṃ dvīsu ṭhānesu dissati kattari kamme ca. Tesa kattuvasena ‘‘puriso kammaṃ kayiratī’’ti yojetabbaṃ, kammavasena pana ayaṃ pāḷi ‘‘kuṭi me kayirati adesitavatthukā’’ti. Tattha ca kattuvasena vuttaṃ kattupadaṃ <bold>yira</bold>paccayena siddhaṃ. Kammavasena pana vuttaṃ kammapadaṃ <bold>i</bold>kārāgamassa ādiantabhūtānaṃ <bold>raya</bold>kārānaṃ vipariyāyenāti daṭṭhabbaṃ. ‘‘Kāreti, kārayati, kārāpeti, kārāpayatī’’ti cattāri kāritarūpāni, yāni ‘‘hetukatturūpānī’’ti vuccanti taddīpakattā.</paragraph>
    <paragraph line="445">Idāni <pageBreak edition="Myanmar" number="0.0267" /> pana padamālā vattabbā, tatra paṭhamaṃ ‘‘kubbatī’’ti padasseva padamālaṃ yojessāma sabbāsu vibhattīsu ekākārena yojetabbattā. ‘‘Karotī’’ti <bold>o</bold>kārānantara<bold>tya</bold>ntapadassa pana ‘‘kāretī’’ti <bold>e</bold>kārānantara<bold>tya</bold>ntapadassa ca padamālaṃ yathāsambhavaṃ pacchā yojessāma ekākārena ayojetabbattā.</paragraph>
    <paragraph line="446">Tatra kubbati, kubbanti. Kubbasi, kubbatha. Kubbāmi, kubbāma. Kubbate, kubbante. Kubbase, kubbavhe. Kubbe, kubbamhe. Vattamānāvasena vuttarūpāni.</paragraph>
    <paragraph line="447">Pañcamiyādīnaṃ vasena pana kubbatu, kubbantu. Kubbeyya, kubbeyyuṃ. Sesaṃ ‘‘bhavati, bhavantī’’ti vuttanayānusārena sabbattha vitthāretabbaṃ.</paragraph>
    <paragraph line="448">‘‘Kariyatī’’tiādīnipi <bold>a</bold> kārānantara<bold>tya</bold>ntapadāni evameva yojetabbāni. Ettha ca ‘‘kubbati, kubbanti. Kubbasī’’tiādinā vuttā ayaṃ padamālā pāḷinayadassanato edisī vuttā. Saddasatthavidū pana sāsanikā saddasattheyeva ādaraṃ katvā ‘‘kubbati, kubbasī’’ti evaṃpakārāni rūpāni pāḷiyaṃ natthīti maññantā na icchanti. Tehi saddasatthe viya pāḷiyampi ‘‘asanto nānukubbantī’’tiādīsu <bold>o</bold>kārapaccayassādesabhūto <bold>u</bold>kāro sareyeva pare <bold>va</bold>kāraṃ pappotīti maññamānā ‘‘kubbanti, kubbante’’tiādīniyeva rūpāni icchanti, parasarassābhāvato ‘‘kubbati, kubbasī’’tiādīni pāḷiyaṃ natthīti na icchanti. Mayaṃ pana pāḷinayadassanato tāni rūpāni icchāma. Atra sotārānaṃ kaṅkhāvinodanatthaṃ kiñci pāḷinayaṃ vadāma – ‘‘sīlavanto na kubbanti, bālo sīlāni kubbatī’’ti ca, ‘‘kasmā bhavaṃ vijanamaraññanissito, tapo idha krubbatī’’ti ca, ‘‘pharusāhi vācāhi pakrubbamāno’’ti ca. Īdisesu pana ṭhānesu <bold>a</bold>kārāgamo kātabbo <pageBreak edition="Myanmar" number="0.0268" />. Acinteyyo hi pāḷinayo, yebhuyyena saddasatthanayavidūro ca. Tathā hi yathā ‘‘agginiṃ sampajjalitaṃ pavisantī’’ti pāḷigatidassanato ‘‘aggini, agginī, agginayo. Agginiṃ, agginī, agginayo. Aggininā’’ti padamālā kātabbā hoti, evameva ‘‘bālo sīlāni kubbatī’’ti pāḷigatidassanato ‘‘kubbati, kubbanti. Kubbasī’’ti padamālāpi yojetabbāva.</paragraph>
    <paragraph line="449">Yathā ca ‘‘bahumpetaṃ asabbhi jātavedā’’ti pāḷigatidassanato ‘‘santo sabbhīhi saddhiṃ sataṃ dhammo na jaraṃ upetīti pavedayantī’’ti aṭṭhakathāgatidassanato ca ‘‘sabbhi, sabbhī, sabbhayo. Sabbhiṃ, sabbhī, sabbhayo. Sabbhinā’’ti padamālā yojetabbā hoti, evameva ‘‘bālo sīlāni kubbatī’’ti pāḷigatidassanato ‘‘kubbati, kubbanti. Kubbasī’’ti padamālāpi yojetabbāva. Tathā ‘‘krubbati, krubbanti. Krubbasī’’tiādi sabbaṃ sabbattha yojetabbaṃ.</paragraph>
    <paragraph line="450">Idāni yathāpaṭiññātā padamālā anuppattā. Karoti, karonti. Karosi, karotha. Karomi, kummi, karoma, kumma. Kurute, kubbante. Kuruse, kuruvhe. Kare, karumhe. Vattamānāvasena vuttarūpāni.</paragraph>
    <paragraph line="451">Karotu, kurutu, karontu. Karohi, karotha. Karomi, kummi, karoma, kumma. Kurutaṃ, kubbantaṃ. Karassu, kurussu, kuruvho. Kare, kubbāmase. Pañcamīvasena vuttarūpāni.</paragraph>
    <paragraph line="452">Ettha pana koci vadeyya –</paragraph>
    <gatha1 line="453">‘‘Na no vivāho nāgehi, katapubbo kudācanaṃ;</gatha1>
    <gathalast line="454">Taṃ vivāhaṃ asaṃyuttaṃ, kathaṃ amhe karomase’’ti</gathalast>
    <unindented line="455">Pāḷidassanato <pageBreak edition="Myanmar" number="0.0269" /> ‘‘karomase’’ti padaṃ kasmā idha na vuttaṃ, nanu <bold>kara</bold>dhātuto paraṃ <bold>o</bold>kāraṃ paṭicca <bold>āmase</bold>vacanassāvayavabhūto <bold>ā</bold>kāro lopaṃ pappotīti? Tanna, ‘‘karomase’’ti ettha ‘‘āmase’’ti vacanassa abhāvato mavacanassa sabbhāvato. Ettha hi <bold>se</bold>kāro āgamo, tasmā ‘‘karomā’’ti vattamānāvacanavasena attho gahetabbo, na pana pañcamīvacanavasena. Evaṃbhūto ca <bold>se</bold>kāro katthaci nāmikapadato paro hoti ‘‘ye keci buddhaṃ saraṇaṃ gatāse. Yaṃ balaṃ ahuvamhase’’tiādīsu. Katthaci panākhyātikapadato sādesanirādesavasena –</unindented>
    <gatha1 line="456">‘‘Akaramhasa te kiccaṃ; Okkantāmasi bhūtāni;</gatha1>
    <gathalast line="457">Sutaṃ netaṃ abhiṇhaso, tasmā evaṃ vademase’’ti</gathalast>
    <unindented line="458">Ādīsu.</unindented>
    <paragraph line="459">Kareyya, kareyyuṃ. Kareyyāsi, kareyyātha. Kareyyāmi, kareyyāma. Kubbetha, kubberaṃ. Kubbetho, kubbeyyavho. Kareyyaṃ, kare, kareyyāmhe. Sattamīvasena vuttarūpāni.</paragraph>
    <paragraph line="460">Kara, karu. Kare, karittha. Karaṃ, karimha. Karittha, karire. Karittho, karivho. Kariṃ, karimhe. Parokkhāvasena vuttarūpāni.</paragraph>
    <paragraph line="461">Ettha <bold>karā</bold>ti puriso kammaṃ karīti paṭhamapurisayojanāya yojetabbaṃ. ‘‘Āguṃ kara mahārāja, akaraṃ kammadukkaṭa’’nti etthāpi ‘‘mahārāja bhavaṃ āguṃ karī’’ti paṭhamapurisayojanāya yojetabbaṃ. Evañhi sati ayaṃ payogo ‘‘maññe bhavaṃ patthayati, rañño bhariyaṃ patibbata’’ntiādayo viya paṭhamapurisappayogo bhavati.</paragraph>
    <paragraph line="462"><bold>Jātakaṭṭhakathāyaṃ</bold><pageBreak edition="Myanmar" number="0.0270" /> pana majjhimapurisappayogo vutto <bold>‘‘āguṃ karā</bold>ti mahārāja tvaṃ mahāparādhaṃ mahāpāpaṃ kari. <bold>Dukkaṭa</bold>nti yaṃ kataṃ dukkaṭaṃ hoti,taṃ lāmakaṃ kammaṃ akara’’nti, tasmā jātakaṭṭhakathāvasenāpi kadāci <bold>kara</bold>iti ca <bold>karī</bold>ti ca <bold>akara</bold>nti ca majjhimapurisappayogo bhavatīti daṭṭhabbaṃ. Yebhuyyavasena pana ‘‘puriso kammaṃ kara, puriso kammaṃ kari, ahaṃ kammaṃ akara’’nti paṭhamuttamapurisappayogo daṭṭhabbo. Ettha ca <bold>kara</bold>iti yathāvuttavibhattivasena, <bold>karī</bold>ti ajjatanīvasena, <bold>akara</bold>nti hiyyattanīvasena vuttaṃ. Tattha ‘‘karittho’’ti padaṃ ‘‘aññaṃ bhattāraṃ pariyesa, mā kisittho mayā vinā’’ti ettha ‘‘kisittho’’ti padena samaṃ parokkhāyattanopadamajjhimapurisekavacanavasena, ediso pana nayo aññatrāpi yathāsambhavaṃ yojetabbo.</paragraph>
    <paragraph line="463">Akā, akarā, akara iti rassapāṭhopi. Akaru. Ettha ‘‘sabbārivijayaṃ akā’’ti padaṃ nidassanaṃ. <bold>Akarā</bold>ti puriso kammaṃ akāsīti atītakriyāvācako paṭhamapurisappayogo daṭṭhabbo. Tathā hi ‘‘rajjassa kira so bhīto, akarā ālaye bahū’’ti pāḷi dissati. ‘‘Mā metaṃ akarā kammaṃ, mā me udakamāharī’’ti ettha pana santepi atītavācakapaṭṭhamapurisappayogabhāve <bold>mā</bold>saddayogato hiyyattanajjatanīvibhattiyo pañcamīvibhattiatthe anuttakālikā hutvā ‘‘tvaṃ mā karosi, mā āharasī’’ti majjhimapurisappayogārahā bhavanti.</paragraph>
    <paragraph line="464">Kiñca bhiyyo ‘‘jarādhammaṃ mā jīrīti alabbhaneyyaṃ ṭhāna’’ntiādīsupi santepi atītavācakapaṭhamapurisappayogabhāve <bold>mā</bold>saddayogato ajjatanīvibhattipañcamīvibhattiatthe anuttakālikā hutvā ‘‘mā jīratū’’tiādinā paṭhamapurisappayogārahā <pageBreak edition="Myanmar" number="0.0271" /> bhavanti. Tenāhu <bold>aṭṭhakathācariyā ‘‘jarādhammaṃ mā jīrī</bold>ti yaṃ mayhaṃ jarāsabhāvaṃ, taṃ mā jīritu. Esa nayo sesesupī’’ti. Yaṃ panamhehi ‘‘akara iti rassapāṭhopī’’ti vuttaṃ, tassa ‘‘atikara’makarā’cariya, mayhampetaṃ na ruccatī’’ti imāya pāḷiyā vasena atthitā veditabbā. Tassāyamattho ‘‘ācariya bhavaṃ atikkantakaraṇaṃ akarā’’ti paṭhamapurisavasena gahetabbo. Apica ‘‘bhava’’nti vattabbe atthe ‘‘tva’’nti vacanaṃ vattabbamevāti adhippāyavasena ‘‘ācariya tvaṃ atikkantakaraṇaṃ karosī’’ti yojanāpi kātabbāva.</paragraph>
    <paragraph line="465">Akaro, akattha, akarotha. Akaraṃ, akaṃ, akaramha, akamha. Ettha ‘‘saṃvaḍḍhayitvā puḷinaṃ, akaṃ puḷinacetiya’’nti pāḷi nidassanaṃ. Akattha, akatthuṃ. Akuruse, akaravhaṃ. Akariṃ, akaraṃ, akaramhase. Hiyyattanīvasena vuttarūpāni.</paragraph>
    <paragraph line="466">Ettha ca pañcavidho <bold>se</bold>kāro āharitvā dassetabbo. Tathā hi pañcavidho <bold>se</bold>kāro padāvayava apadāvayavaanekantapadāvayava sosaddattha ādesavasena. Tattha padāvayavo <bold>se</bold>kāro ‘‘tvaṃ kammaṃ kuruse, tvaṃ atthakusalo abhavase’’tiādīsu daṭṭhabbo. Apadāvayavo pana ‘‘tasmā evaṃ vademase. Mūlā akusalā samūhatāse’’tiādīsu daṭṭhabbo. Anekantapadāvayavo ‘‘arogā ca bhavāmase. Maṇiṃ tāta gaṇhāmase’’ādīsu daṭṭhabbo. Ettha hi <bold>se</bold>kāro yadi pañcamīvibhattiyaṃ <bold>āmase</bold>vacanassāvayavo, tadā pañcamīvibhattiyuttānaṃ patthanāsīsanatthānaṃ ‘‘bhavāmase, gaṇhāmase’’ti padānaṃ avayavo hoti. Yadi pana āgamo, pañcamīvibhattiyuttānaṃ patthanāsīsanatthānaṃ ‘‘bhavāma, gaṇhāmā’’ti padānaṃ avayavo na hoti, evaṃ ‘‘bhavāmase’’tiādīsu <pageBreak edition="Myanmar" number="0.0272" /><bold>se</bold>kārassa anekantapadāvayavattaṃ veditabbaṃ. <bold>So</bold>saddattho ‘‘esese eke ekaṭṭhe’’ti ettha daṭṭhabbo. <bold>Esese</bold>ti imassa hi ‘‘esoso eko ekaṭṭho’’ti attho. Ādeso ‘‘akaramhasa te kicca’’nti ettha, ‘‘okkantāmasi bhūtānī’’ti cettha daṭṭhabbo <bold>e</bold>kārassa <bold>a</bold>kā<bold>ri</bold>kārādesakaraṇavasena. Tattha ‘‘akaramhasa te kicca’’nti imassa ‘‘akaramhase te kicca’’nti attho. ‘‘Akaramhase’’ti cettha sace <bold>se</bold>kāro āgamo, tadā ‘‘karamhā’’ti padaṃ hiyyattanīparassapade uttamapurisabahuvacanantaṃ. Sace pana <bold>mhase</bold>vacanassāvayavo, tadā ‘‘akaramhase’’ti padaṃ hiyyattanīattanopade uttamapurisabahuvacanantaṃ. Evaṃ pañcavidho <bold>se</bold>kāro bhavatīti avagantabbaṃ.</paragraph>
    <paragraph line="467">Akari, kari, akāsi, akaruṃ, akariṃsu, akaṃsu, akaṃsuṃ. Akaro, akarittha, akāsittha.</paragraph>
    <paragraph line="468">Ettha ca <bold>akaro</bold>ti tvaṃ akaroti yojetabbaṃ. ‘‘Akaro’’ iti hi padaṃ ‘‘varañce me ado sakkā’’ti ettha majjhimapurisekavacanatthaṃ ‘‘ado’’ti padamiva daṭṭhabbaṃ pāḷiyaṃ avijjamānattepi nayavasena gahetabbattā. Garū pana ‘‘akaro’’ti vuttaṭṭhāne ‘‘akāsī’’ti majjhimapurisavacanaṃ icchanti. Tādisañhi padaṃ yebhuyyena paṭhamapurisavacanameva hoti. Tathā hi ‘‘adāsi me, akāsi me’’ti paṭhamapurisapāḷiyo bahū sandissanti. ‘‘Mākāsi mukhasā pāpaṃ, mā kho sūkaramukho ahū’’tiādīsu pana <bold>mā</bold>saddayogato ‘‘tvaṃ pāpaṃ mā akāsi, mā sūkaramukho ahosī’’ti padayojanā kātabbā hotīti daṭṭhabbaṃ.</paragraph>
    <paragraph line="469">Akariṃ <pageBreak edition="Myanmar" number="0.0273" />, kariṃ, akāsiṃ, akarimha, karimha, akāsimha. Akarā, akarū. Akaruse, akarivhaṃ. Akaraṃ, akarimhe. Ajjatanīvasena vuttarūpāni.</paragraph>
    <paragraph line="470">Karissati, karissanti. Karissasi, karissatha. Karissāmi, karissāma. Karissate, karissante. Karissase, karissavhe. Karissaṃ, kassaṃ iccapi. Tathā hi pāḷi dissati ‘‘kassaṃ purisakāriya’’nti. Karissamhe. Tathā kāhati, kāhanti. Kāhasi, kāhatha. Kāhāmi, kāhāma. Kāhiti, kāhinti. Kāhisi iccevamādinā yathāsambhavaṃ yojetabbaṃ. Bhavissantīvasena vuttarūpāni.</paragraph>
    <paragraph line="471">Akarissā, akarissa, akarissaṃsūti sesaṃ sabbaṃ yojetabbaṃ. Kālātipattivasena vuttarūpāni.</paragraph>
    <paragraph line="472">Kayirati, kayiranti. Kayirasi, kayirātha. Kayirāmi, kayirāma. Kayirate. Sesaṃ yojetabbaṃ. Vattamānāvasena vuttarūpāni.</paragraph>
    <paragraph line="473">Kayiratu, kayirantu. Sesaṃ yojetabbaṃ. Pañcamīvasena vuttarūpāni.</paragraph>
    <paragraph line="474">Kayirā, kuyirā. Kayiruṃ. Atrāyaṃ pāḷi ‘‘kumbhimhipa’ñjaliṃ kuyirā, cātañcāpi padakkhiṇa’’nti. Tattha kumbhimhipi añjalinti chedo. Kayirāsi, kayirātha. Kayirāmi, kayirāma. Kayiretha, kayireraṃ. Kayiretho, kayirāvho. Kayiraṃ, kayirāmhe. Sattamīvasena vuttarūpāni.</paragraph>
    <paragraph line="475">Tattha <bold>kayirā</bold>ti idaṃ ‘‘puññañce puriso kayirā’’ti dassanato paṭhamapurisavasena yojetabbaṃ, ‘‘adhammaṃ sārathi kayirā’’ti etthāpi ‘‘sārathi bhavaṃ adhammaṃ kareyyā’’ti <pageBreak edition="Myanmar" number="0.0274" /> paṭhamapurisavasena yojetabbaṃ, na majjhimapurisavasena. Atha vā ‘‘kayirāsī’’ti vattabbe <bold>si</bold>kāralopaṃ katvā ‘‘kayirā’’ti majjhimapurisavacanaṃ vuttanti gahetabbaṃ.</paragraph>
    <paragraph line="476">Ettha pana siyā – yathā ‘‘puttaṃ labhetha varada’’nti pāḷiyaṃ ‘‘labhethā’’ti imassa padassa ‘‘sabbhireva samāsetha, sabbhi kubbetha santhava’’ntiādīsu ‘‘samāsethā’’tiādīnaṃ viya paṭhamapurisavasena atthaṃ aggahetvā purisavipallāsaṃ katvā ‘‘labheyya’’nti uttamapurisavasenattho aṭṭhakathācariyehi gahito, tathā tumhehipi ‘‘adhammaṃ sārathi kayirā’’ti ettha ‘‘kayirā’’ti padassa purisavipallāsaṃ katvā ‘‘kareyyāsī’’ti majjhimapurisavasenattho vattabbo, aṭṭhakathācariyehipi ‘‘kareyyāsī’’ti tadattho vuttoti? Saccaṃ, evaṃ santepi aṭṭhakathācariyehi vohāratthesu paramakosallasamannāgatattā ‘‘tva’’nti vattabbe atthe <bold>bhavaṃ</bold>saddo pavattati, ‘‘bhava’’nti vattabbe atthe <bold>tvaṃ</bold>saddo pavattatīti cintetvā adhippāyatthavasena ‘‘kareyyāsī’’ti attho vutto, na purisavipallāsavasena. Tathā hi ‘‘puttaṃ labhetha varada’’nti imassa <bold>aṭṭhakathāyaṃ</bold> ‘‘labhethā’’ti ulliṅgitvā ‘‘labheyya’’nti purisavipallāsavasena vivaraṇaṃ kataṃ. ‘‘Adhammaṃ sārathi kayirā’’ti imassa pana <bold>aṭṭhakathāyaṃ</bold> ‘‘kayirā’’ti ulliṅgitvā ‘‘kareyyāsī’’ti vivaraṇaṃ kataṃ, tasmā ‘‘adhammaṃ sārathi kayirā’’ti ettha purisavipallāso na cintetabbo. Atha vā yathā ‘‘puttaṃ labhetha varada’’nti ettha ca ‘‘kāye rajo na limpethā’’tiādīsu <bold>etha</bold>vacanaṃ gahitaṃ, evaṃ <bold>etha</bold>vacanaṃ aggahetvā ‘‘labhe athā’’ti padacchedo karaṇīyo. Evañhi sati purisavipallāsena kiccaṃ natthi. Tattha <bold>labhe</bold>ti sattamiyā <pageBreak edition="Myanmar" number="0.0275" /> uttamapurisavacanaṃ ‘‘vajjhañcāpi pamocaye’’ti padamiva. <bold>Athā</bold>ti adhikārantare nipāto padapūraṇe vā. Ettha ca adhikārantaravasena aparampi varaṃ puttaṃ labheyyanti attho. Yasmā panettha dvinnamatthānaṃ uppatti dissati, yasmā cetesu dvīsu dujjāno bhagavato adhippāyo, tasmā dvepi atthā gahetabbāva.</paragraph>
    <paragraph line="477">Ettha pana kiñcāpi liṅgavipallāso vibhattivipallāso vacanavipallāso kālavipallāso purisavipallāso akkharavipallāsoti chabbidho vipallāso āharitvā dassetabbo, tathāpi so upari āvibhavissatīti na dassito. Tatra <bold>kayirāthā</bold>ti padaṃ sattamiyā parassapadavasena attanopadavasena ca dvidhā bhijjati, tathā majjhimapurisabahuvacanavasena paṭhamapurisekavacanavasena ca. Tathā hi ‘‘yathā puññāni kayirātha, dadantā aparāpara’’nti ettha ‘‘kayirāthā’’ti idaṃ sattamiyā parassapadavasena majjhimapurisabahuvacanavasena ca vuttaṃ. Yathānurūpaṃ puññāni kareyyāthayevāti hi attho. ‘‘Kayirātha dhīro puññānī’’ti ettha pana ‘‘kayirāthā’’ti idaṃ sattamiyā attanopadavasena paṭhamapurisekavacanavasena ca vuttaṃ. Kareyyāti hi attho. Idha parokkhādivasena <bold>yira</bold>paccayasahitāni rūpāni yebhuyyena sāsane appasiddhānīti <bold>na</bold> dassitāni.</paragraph>
    <paragraph line="478">Attano phalaṃ karotīti <bold>kāraṇaṃ</bold>. Karotīti <bold>kattā,</bold> evaṃ kārako kārakaṃ vā. Ettha hi <bold>kāraka</bold>saddo yattha kattukārakakammakārakādivācako, tattha pulliṅgopi hoti, yebhuyyena napuṃsakaliṅgopi. Yattha pana rajatakārakammakāralohakārādivācako, tattha pulliṅgo eva. Kārāpetīti <bold>kārāpako</bold>. Karaṃ, kubbaṃ, krubbaṃ, karonto, kubbanto, kubbāno, kurumāno, pakruṃbbamāno <pageBreak edition="Myanmar" number="0.0276" />. Kārikā, kārāpikā. Karontī, kubbantī. Kārakaṃ kulaṃ. Kārāpakaṃ, karontaṃ, kubbantaṃ, kurumānaṃ. Saṅkhāro, parikkhāro, parikkhato, purakkhato, karaṇaṃ, kriyā. Akkharacintakā pana ‘‘kriyā’’ iccapi padamicchanti. Ettha <bold>kriyā</bold>saddo kiñcāpi ‘‘aphalā hoti akrubbato’’tiādīsu <bold>ka</bold>kāra<bold>ra</bold>kārasaṃyogavantāni padāni dissanti, tathāpi <bold>kle</bold>sasaddo viya pāḷiyaṃ na dissati, adissamānopi so aṭṭhakathācariyādīhi garūhi gahitattā gahetabbova. Tathā hi ‘‘kriyākriyāpattivibhāgadesako’’tiādikā saddaracanā dissati.</paragraph>
    <paragraph line="479">Kātuṃ, kattuṃ. Kātave, kāretuṃ. Katvā, katvāna, kātuna, karitvā, karitvāna, kacca, adhikacca, kariya, kariyāna, purakkhitvā, kāretvā. Aññānipi <bold>tu</bold>mantādīni yojetabbāni.</paragraph>
    <paragraph line="480">Tatra <bold>kaccā</bold>ti katvā. <bold>Adhikaccā</bold>ti adhikaṃ katvā. Akkharacintakā pana saddasatthanayaṃ nissāya ‘‘adhikicca’’ iti rūpaṃ icchanti, mayaṃ panetādisaṃ rūpaṃ pāḷiyā anukūlaṃ na hotīti na icchāma. Tathā hi <bold>therikāgāthāyaṃ</bold> gotamiyā parinibbānavacane ‘‘padakkhiṇaṃ kacca nipacca pāde’’ti pāḷi dissati. Tattha hi padakkhiṇaṃ katvāti attho. <bold>Kaccā</bold>ti padassa dassanena <bold>adhikaccā</bold>ti padampi diṭṭhameva hoti, esa nayo aññatrāpi yathārahaṃ veditabbo.</paragraph>
    <paragraph line="481">Idāni <bold>karoti</bold>ssa dhātussa appamattakaṃ atthātisayayogaṃ kathayāma – taṇhaṅkaro. Kāraṇā. Pharusāhi vācāhi pakrubbamāno. Sante na kurute piyanti.</paragraph>
    <paragraph line="482">Tatra <pageBreak edition="Myanmar" number="0.0277" /><bold>taṇhaṅkaro</bold>ti veneyyānaṃ taṇhaṃ lobhaṃ karoti hiṃsatīti taṇhaṅkaro. Atha vā rūpakāyadhammakāyasampattiyā attani sakalalokassa taṇhaṃ sinehaṃ karoti janetīti <bold>taṇhaṅkaro. Kāraṇā</bold>ti hiṃsanā. <bold>Pakrubbamāno</bold>ti hiṃsamāno. <bold>Sante na kurute piya</bold>nti sappurise attano piye iṭṭhe kante manāpe na karotīti attho. Atha vā piyaṃ piyāyamāno tussamāno modamāno sante na kurute na sevatīti attho. Yathā ‘‘rājānaṃ sevatī’’ti etasmiṃ atthe rājānaṃ piyaṃ kuruteti saddasatthavidū mantenti, dullabhāyaṃ nīti sādhukaṃ manasi kātabbā.</paragraph>
    <paragraph line="483">Ettha ca <bold>parikkhāra</bold>saddassa atthuddhāro nīyate, ‘‘parikkhāroti sattahi nagaraparikkhārehi suparikkhittaṃ hotī’’tiādīsu parivāro vuccati. ‘‘Ratho setaparikkhāro, jhānakkho cakkavīriyo’’tiādīsu alaṅkāro. ‘‘Ye cime pabbajitena jīvitaparikkhārā samudānetabbā’’tiādīsu sambhāro. Etthetañhi vuccati –</paragraph>
    <gatha1 line="484">Sāsanaññūhi viññūhi, parikkhāroti sāsane;</gatha1>
    <gathalast line="485">Parivāro alaṅkāro, sambhāro ca pavuccati.</gathalast>
    <paragraph line="486"><bold>Jāgara niddakkhaye</bold>. Jāgaroti. Jāgaraṃ. Dīghā jāgarato ratti.</paragraph>
    <gatha1 line="487"><bold>Tanādī</bold> ettakā diṭṭhā, dhātavo me yathābalaṃ;</gatha1>
    <gathalast line="488">Suttesvaññepi pekkhitvā, gaṇhavho atthayuttitoti.</gathalast>
    <centered line="489"><bold>Tanādi</bold>gaṇoyaṃ.</centered>
    <gatha1 line="490"><bold>Rudhādi</bold>chakkaṃ <pageBreak edition="Myanmar" number="0.0278" /> vividhatthasāraṃ,</gatha1>
    <gatha2 line="491">Matiṅkaraṃ viññujanādhirāmaṃ;</gatha2>
    <gatha3 line="492">Uḷārachandehi susevanīyaṃ,</gatha3>
    <gathalast line="493">Suvaṇṇahaṃsehi suciṃva ṭhānaṃ.</gathalast>
    <centered line="494">Iti navaṅge sāṭṭhakathe piṭakattaye byappathagatīsu viññūnaṃ</centered>
    <centered line="495">Kosallatthāya kate saddanītippakaraṇe <bold>rudhādi</bold>chakkaṃ</centered>
    <paragraph line="496">Nāma</paragraph>
    <centered line="497">Sattarasamo paricchedo.</centered>
  </content>
</document>