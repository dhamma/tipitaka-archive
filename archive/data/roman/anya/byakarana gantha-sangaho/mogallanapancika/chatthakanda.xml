<?xml version="1.0"?>
<document>
<metadata>
<normativeSource>http://tipitaka.org/romn/cscd/e0806n.nrf6.xml</normativeSource>
<archivePath>roman/anya/byakarana gantha-sangaho/mogallanapancika/chatthakanda.xml</archivePath>
<title>Chaṭṭhakaṇḍa - Mogallānapañcikā - Byākaraṇa gantha-saṅgaho - Anya</title>
</metadata>
<body>
<chapter line="1">Chaṭṭhakaṇḍa</chapter>
<subhead line="2">1. Vatta</subhead>
<paragraph line="3">Tadatthassevāti tassa kriyatthassa. Yo kiriyāsaṅkhāto atto tasseva. Etena ādhārametaṃ kriyatthassāti ñāpeti. Nahiccādinā tadatthasseva visesane kāraṇamāha. Suttaṃvinātiparesaṃviya <pageBreak edition="M" number="0.0272" />suttaṃ vinā. Tāpi vattamāneyeva bhavissantīti iminā vattumiṭṭhattāti ettha sesavacanamavabodheti. Evakārenā (ti vattamānassevāti ettha evasaddena.) Tabbivacchāti vattamānavacanicchā.</paragraph>
<paragraph line="4">Taṃsamīpassāti ettha tasaddena mahākassapassa subhaddavacanānussaraṇasaṅkhāto maraṇappattihetu dukkhānubhavasaṅkhāto ca kiriyāviseso pariggahito, te vā vattamānakiriyāvisesāti tesamubhinnamāsannāni kamena adhammadīpanamaraṇāni, tenāha-dīpana maraṇānamāsannattā’ti. Evaṃ maññate ‘‘takkālavattamānakiriyāvisesassa dīpanamaraṇasaṅkhātaṃ taṃsamīpatāvipi kiriyantaraṃ vattamānaggahaṇena taṃsāmīpyaṃ gayhati, yathā (gaṅgāsamīpo) deso gaṅgāti vuccati tato ‘gaṅgāyaṃ gāvo’ti siyā’’ti. Pure iccādinā pakkhantaraṃ viracitaṃ vuttikārena, tadupadassetuṃ mukhayati ‘sabhāvato’ iccādi.</paragraph>
<paragraph line="5">Kiriyākāloti vattamānakiriyākālo. Avasissatīti purepurāsaddehi dīpitaanāgatakālato avasissati. Kiriyā kāleti dīpanamaraṇakiriyākāle. Tassāti dīpanamaraṇassa. Vattamānattāti ettha vattamāneyeva bhavissantīti seso. Anenāti pureccādivuttivacanena. Purepurāsaddehi anāgatakālāvagame sati dippati maratīti ettha dīpanamaraṇakiriyākālo mukhye tadā vattatītiāha- ‘mukhyaṃ vattamānattamāhe’ti. Puna pakkhantaramupanītaṃ kāleccādinā vuttikārena, tamupadassetuṃ mukhamāvattayati ‘anāgate’ccādi.</paragraph>
<paragraph line="6">Vuttiyaṃ kālabyattayoti kālātivattanaṃ, vattamānakālātikkamena anāgatakālepi bāhulakātyādayo hontīti adhippāyo. Tadeva samattheti ‘bhavanteva’iccādinā. Tyādayotīminā sabbesaṃ ākhyātikānaṃ gahaṇaṃ. Lassa dīghoti sambandho. Gacchatīti sakkassa sahabhāvaṃ gamissatīti attho.</paragraph>
<subhead line="7">3. Nāme</subhead>
<paragraph line="8"><pageBreak edition="M" number="0.0273" /><note>atthināmāti (potthake)</note><note>īdisampīti</note>ādi. Yopīti saddassa sopīti tasaddena sambandho veditabbo. Atthīti vijjamānattheti vuttavijjamānattho vakkhamānapakkhattayepi daṭṭhabbo.</paragraph>
<paragraph line="9">Nanu atthināma tātāti ettake vutte paṭhamo atthinukhoccādiko nisīditvāti saddapariyanto ca, dutiyo atthinukhoccādiko nisīditvāti saddapariyanto ca tatiyo atthimaññeccādiko jigucchaneyyanti saddapariyanto ca vacanappabandho kathaṃ labbhatīti manasi nidhāyāha- ‘sopanā’tiādi. Imināti ‘atthiyevihāpi nindāvagamo’ti vacanena. Ṭhānabhojane garahatīti sambandho. Vuttaṃ sakkatānusārena. Nissāyanissāyāti yattha bhagavā nisinno taṃ ṭhānaṃ nissāya nissāya.</paragraph>
<subhead line="10">4. Bhūte</subhead>
<paragraph line="11">Kiriyārūpeti kiriyāsabhāve, evamaññatrāpīti agami agamitthātīmehi aññatra agamuṃ iccādike agamoccādike ca. Anudarā alomikāti santamapyudarādikaṃ mahattābhāvapaṭipādanāya bahuttā bhāvapaṭipādanāya ca na vattumicchīyate.</paragraph>
<subhead line="12">5. Ana</subhead>
<paragraph line="13">Aññapadatthavuttiyāti vuttamaññapadatthaṃ dasseti ‘vakkhamānalakkhaṇo’ccādinā. Vakkhamānalakkhaṇotivuttikārena ‘‘āñāyyā’’ccādinā vakkhamānalakkhaṇo. Antokatvāti iminā āsaddassābhividhimhi pavattimāha. Aharubhayataḍḍharattaṃ vāti ettha vāsaddo pakkhantare. Aḍḍharattasaddena <pageBreak edition="M" number="0.0274" />rattiyā catuttho bhāgo-tra vattumiṭṭho, aho ca tassa aḍḍharattañcāti attho. Imassādhippāyatthamāha- ‘atīteccādi. Ubhayattha adhippāyaṃ vivarati‘aya’miccādinā. Pañcayāmoti atītāya rattiyā pacchimapañcacattālīsavināḍikādhikaghaṭikāttayaṃ anāgatāya purimapañcacattālīsavināḍikādhikaghaṭikatthayañceti aḍḍhādhikasattaghaṭikāparimāṇo eko yāmo ahassa cattāroti pañca yāmā pahārā assāti pañcayāmo.</paragraph>
<gatha1 line="14">Gatāyapacchimo yāmo, pacchimaddhamimassa vā;</gatha1>
<gathalast line="15">Pahāro-nāgatāyādī, tadaddhamapi vā tathā.</gathalast>
<gatha1 line="16">Vuttakālāvadhi majjho, kālo so-jjatano mato;</gatha1>
<gathalast line="17">Tannisedhena yotvañño, so-najjatano mato.</gathalast>
<paragraph line="18">Agamatthātiādīsu aīssaādīnaṃ sambandhibyañjanassābhāvā na iña. Byāmissepīti ajjatanamissepi bhūte. Nañsamāsanissaye byāmisse yathā pappotīti dassento āha- ‘pariyudāsetāve’ccādi.</paragraph>
<paragraph line="19">Ajjatananissayoti byāmisse ajjatanabhāgīnissayo. Atthuti pañhe tu tadaññanissayoti byāmisseyeva tato ajjatanato itarānajjatana nissayo aññatrāti byāmissato aññatra bhūtakāle. Pasaṅgoti ā ñuādīnaṃ pasaṅgo. Ajjahiyyovāti byāmissatādassanatthaṃ vuttaṃ.</paragraph>
<subhead line="20">6. Paro</subhead>
<paragraph line="21">Samāsoti chaṭṭhīsamāso kārakasamāso vā. Nipātanatā cāssa visesatoti. Etañcāti parokkheti etañca. Kriyatthassa upādhi visesanaṃ kriyatthopādhi, tassa kriyatthopādhino bhūtā najjatanassa sādhanadvārena visesanaṃ, na tūjukaṃtyattho. Kasmā nojukaṃ visesanaṃ tyāha ‘byavacchejjābhāvā’ti. Tameva phuṭayitumāha- ‘tathāhi’ccādi.</paragraph>
<paragraph line="22">Sādhiyamānāti iminā dhātvatthassāparinipphannataṃ bodheti. Te santi indriyānaṃ. Santo vijjamāno visayo yesaṃ indriyānaṃ te sambhāvo <pageBreak edition="M" number="0.0275" />tattaṃ, tasmā. Neti paṭisedhe, sādhanadvārena visesanatte byavacchejjasabbhāvā yathāvuttadoso na bhavatīti attho. Dosā bhāvameva dassetumāha- ‘yassi’ccādi. Yassāti dhātvatthassa. Tatthāti tasmiṃ appaccakkhe dhātvatthe. Kārakānaṃ sattisabhāvattā sāpi apaccakkhā vāti codeti nanuceccādinā. Asattoti asamattho.</paragraph>
<paragraph line="23">Attānāma attano paccakkhoti tabbisaye amhakārakassa vidhānamayuttanti manasi nidhāya yaṃ vuttaṃ vuttikārena, tamupadassetumāha- ‘nanuce’ccādi. Attabodhanīyāpi hi kiriyā yadā cittavikkhepato nopalakkhīyate, tadāyaṃ parokkhā bhavati, tenuttamavisayepi parokkhabhāvo tassā bhavatveva. Jāgaratopi yadā madā manobyātaṅgato anupaladdhi, tadāpi bhavatyeveti dassetuṃ vuttaṃ byāsattavacanaṃ. Abhinibbattikāleti kiriyā nibbattikāle, ‘sutto-haṃ kiṃ vilalāpa, matto-haṃ kiṃvilalāpe’ti idamatrodāharaṇaṃ. Citta cikkhepavisayappadassanāyettha suttavacanaṃ.</paragraph>
<subhead line="24">7. Eyyā</subhead>
<paragraph line="25">Eyyādotīminā eyyādyattho gahitoti bodhetuṃ yeneccādikaṃ vuttaṃ. Nimittasaddāpekkhāya tanti vattabbe visayasaddāpekkhāyasoti vuttaṃ. Tesanti eyyādīnaṃ. Visayaṃ dasseti ‘hetuphalesviccādiko’ti. Ādisaddena pañhapatthanādayo gahitā. Athātra kriyaggahaṇābhāve kriyātipattiyanti kathaṃ labbhaticcāha- ‘kriyāti pattiya’nti ādi. Kriyātipattiyanti vivaraṇaṃ katanti sambandho.</paragraph>
<paragraph line="26">Abhidheyyadvārenāti kiriyāsaṅkhātaatthamukhena, pakatakriyattha visesanattāti kriyatthādhikārato adhikatassa dhātussa visesanattā. Idaṃ vuttaṃ hoti ‘‘atipattiyanti adhikatakriyatthavisesanaṃ, visesanañca hontaṃ nojukaṃ bhavitumarahati kiñcarahi abhidheyyadvārena, tathāhi atipatanaṃ nāma kriyāya hoti, na kriyatthassa ayujjanato, tasmā atipattiyantivuttekriyātipatti yanti <pageBreak edition="M" number="0.0276" />idaṃ kriyatthavisesanaṃ hontaṃ abhidheyyadvārena hotīti kriyātipattiyanti vivaraṇaṃ kata’’nti. Vidhurappaccayopanipātatoti viruddhappaccayasamavāyāti attho.</paragraph>
<paragraph line="27">Kāraṇavekallatovāti hetumato phalassa yo hetu tassa vikalattena. Tatretīmassa attho vattamānavisayeti. Kriyātipattiyanti bhūtādi kriyātipattiyaṃ. Liṅgatoti nimittena. Gamakena liṅgena gammāyātipattiyā bujjhanakālaṃ vattamāno kālo na tiṭṭhati atikkamatīti āha- ‘vattamānatāya byatikkamā’ti. Tadeva phuṭayati ‘samakāla’ntiādinā. Samakālanti ekakkhaṇe. Vattamānassa kriyātipatyasambhavā tadavasiṭṭhātītānāgatesveyyādīnambhāvo (aññathā) nupapattiyāti vuttaṃ vuttiyaṃ ‘sāmatthiyātiādi.</paragraph>
<paragraph line="28"><note>bhāvavirahena (potthake)</note>liṅgenāvasīyateti liṅgena bhūta kriyātipatti pana veditabbā, yadi panevamabhiññālābhī payuñjati tadā paccakkhañāṇeneva sabbaṃ viññāya payuñjatīti veditabbaṃ. Liṅgatovasīyamānāyanti pana bāhullena vuttaṃ.</paragraph>
<subhead line="29">8. Hetu</subhead>
<paragraph line="30">Niccabhavanaṃ hetu (tyādinā) hetuphalabhāvoyevettha, nāti pattīti dīpeti. Sabbappaccayodāharaṇavasenāti sabbesaṃ eyyādīnampaccayānaṃ udāharaṇavasena. Hetuphalānaṃ sabbhāvatoti vuttattā hetuphalāni dasseti hananamiccādinā. Evaṃ hetuphalasabbhāvato sabbakāle <pageBreak edition="M" number="0.0277" />ca vidhānato ettha vattamānepi pappotīti bhāvo. So ca hetuhetumantabhāvo ca.</paragraph>
<subhead line="31">9. Pañhe</subhead>
<paragraph line="32">Pacchimaṃ pacchimaṃ padantiādīsu pañhoti purimaṃ padaṃ, sampucchanāti pacchimaṃ padantiādinā daṭṭhabbaṃ. Samecca aññamaññaṃ pucchanā sampucchanā, yācanaṃ dehī tyādinā yācanamatthaṃ, iṭṭhassāsampattassātthanamiṭṭhāsiṃsanaṃ. Pattakālavasena ca visayabhedena bhinnāya pīti yojetvā attho daṭṭhabbo. Pattakālaṃ dasseti nimittabhūtassātiādinā. Nimittabhūtassāti taṃtaṃkiccasampajjane kāraṇabhūtassa. Vidhi nāma diṭṭhadhammikasamparāyika nimantaṇāmantaṇājjhesanapesanāni. Ettha ca anuññāpattakālesu ca pañcamī vihitā parehi, diṭṭhadhammikādīsu pañcasu sattamī. Idha pana te dvepi vidhivisesāyevāti vidhimhi antokaritvā eyyādiṃ vidhātuṃ yaṃ vuttaṃ vuttikārena, tadidāni vattukāmo āha- ‘anuññāpattakālesupi’ccādi. Vidhippatītimeva pakāseti ‘evaṃ kareyyāsī’’ticcādinā. Anujānantopi dīpentopi kiriyāsu byāpāretiyevāti byāpāraṇampatītitoti yojetvā attho veditabbo.</paragraph>
<paragraph line="33">Pesanepi kesañci byākaraṇaññūnaṃ sattamīvidhicchitotivuttikārena yaṃ vuttaṃ, taṃ dāni vattumāha- ‘pesane pi’ccādi. Samūlatanti kesañci saddikānaṃ sattamīvidhividhānamūlena samūlataṃ. ‘‘Anumatiparikappatthesu sattamī’’ti (3-1-11) kaccānasuttaṃ. Kattumicchato parassa anujānanaṃ anumati, parikappanaṃ sallakkhaṇaṃ nirūpanaṃ parikappo hetuphalakiriyā sambhavo ca, tasmiṃ anumatyatthe ca parikappatthe ca sattamīvibhatti hotīti attho. Atthaggahaṇena vidhinimantaṇāmantaṇājjhesana patthanāpattakālesu ca.</paragraph>
<subhead line="34">10. Tu antu</subhead>
<paragraph line="35">Udāhaṭāti gacchatu gacchantuādinā udāhaṭā. Dadātūti yācane.</paragraph>
<subhead line="36">11. Satya</subhead>
<paragraph line="37">Arahatthe cāyameva payogo, tena bhavaṃ khalu rajjaṃ kareyya bhavaṃ arahoti yojetvā daṭṭhabbo.</paragraph>
<subhead line="38">12. Sambhā</subhead>
<paragraph line="39">Yoggatājjhavasānantīmassātthapadaṃ <pageBreak edition="M" number="0.0278" />, sattisaddahananti sāmatthiyassa saddahananti attho. Payogānusāritaṃ dīpetī sambandho. Gammamāneti sambhāvemiccādinā bhvādidhātūhi avuccamānepi gamyamāne. Udāhaṭaṃ ‘apipabbataṃ sirasā bhindeyyā’ti. Mahābalatāya hatthihanane alamatthavisaye sambhāvane satyapi alaṃ saddo-trālamattho yuttoti na bhavantetyādayo hanissati. Dhātunāti ettha dhātuggahaṇena bhvādayo gayhante tattha dhātusaddassa ruḷhattā pubbācariyasaññāya vā. Udāhaṭanti bhuñjeyya bhavaṃ tyādinā.</paragraph>
<subhead line="40">13. Māyo</subhead>
<paragraph line="41">Sūti māsūti ettha susaddo. Ettha imasmiṃ udāharaṇe. Nivatteti māsaddoti seso. Āraddhanti iminā vattamānaṃ vanagamanaṃ dasseti. Antobhūtaṇyatthāti ṇippaccayābhāvepi attani antobhūtaṇyattha dhātuto. Īādīnaṃ āādīnañca sakakālonāma bhūto kālo. Dhātusambandho visesanavisessabhāvo, tenāha- ‘dhātvattha sambandhe visesana visessabhāvalakkhaṇe’ti. Sabbatthākhyāta vāccottho visesso syādyantavācco visesanaṃ.</paragraph>
<paragraph line="42">Iṭṭhoti paresamiṭṭho. Jānanatthavasena gamanatthattāti ‘‘gamanatthā kammakā’’ti (5-59) sutte gamanatthasaddena ‘ye gatyatthā te buddhyatthā’ti jānanatthopi gahitoti evaṃ gahitajānanatthavasena gamanatthattāti attho. Abhimatāni pāṇiniyānaṃ. Tathā saddassatthamāha- ‘anantarena gatattha’(nti ana)ntare vuttena karaṇabhūtenāti attho. Abhimatoti pāṇiniyānameva idhādhippetasamuccayaṃ vattumāha- ‘samuccayo’iccādi. Athātra kathamanekāsaṃ kiriyānaṃ cīya mānatā yāvatā ekāvāṭanakiriyājjhayanakiriyā cetyāsaṅkiyāha- ‘sādhanabhedane’ccādi. Maṭhādisādhanānambhedenāṭana kiriyāyapi bhedoti attho. Takkiriyāppadhānassāti sā lavanakiriyā padhānamassa kattuno. Yo- yamaññepi niyojento viya kiriyaṃ karoti so nā-ññakiriyāpadhāne yutto, takkiriyāppadhāneyeveti.</paragraph>
<subhead line="43">14. Pubba</subhead>
<paragraph line="44">Mahāvākyarūpattā <pageBreak edition="M" number="0.0279" />pakaraṇassa tadapekkhāya vākyekadesattaṃ ‘‘vattamāne tianti, bhavissati’’ccādīnaṃ vākyānanti āha ‘vākyekadesehī’ti. Atoyevamāha-vākyāvayavoparo-dhunā karīyate’ti. Vidhivākyattamassa dassetvā niyamavākyattaṃ dāni dassetuṃ ‘athavā niyamatthamidantyādīna’ntyāha. Niyamasuttattameva phuṭayati ‘tehi’ccādinā. Tehi tehi suttehīti ‘‘vattamāne ti anti’’ccādīhi tehi tehi suttehi. Imināti ‘‘pubbaparā’’dinā iminā suttena. Nanu tumhāmhasesesūti ettake vuccamāne ‘tumhāmhasaddavacanīyesu tadaññasaddavacanīyesu ca kārakesū’ti ayaṃ viseso kuto gamyate yenevaṃ vivaṭaṃtyāha- ‘kattukamme’ccādi. Kattādīsu vidhānañca vakkhati.</paragraph>
<paragraph line="45">Kattukammānamevāti iminā bhāvaṃ byavacchindati. Tathā ca vakkhati- ‘tumhāmhasaddavacanīyattābhāvā’ti. Asatvabhūtāyeccādikamekavacana sambhave kāraṇaṃ, tumhāmheccādikantu paṭhamapurisasambhave. Tumhāmhasesesu hontā majjhimuttamapaṭhamā kathaṃ bhāvādīsu viññāyanti kathañca tumhāmhādisaddavacanīyassa kārakatthassākhyātena tattha vihitena saññāvibhattā tumhāmhādisaddappayogābhāvoccāsaṅkiya yaṃ vuttaṃ vuttiyaṃ taṃdāni vivarantena ‘yadi bhāvādīsu mānādayo na vidhīyante tadāmānādīsu paresu bhāvādīsu kyalādīnaṃ vidhānameva nopapajjatī’ti iminā sāmatthiyena tumhādīsu kārakesu majjhimādīnaṃ bhāvo viññāyati teneva tumhādikārakatthassa tattha vihitenākhyātena saññāpitattā tumhādisaddappayogo nāma na hotīti dassetuṃ ‘tumhādisvi’ccādikamāraddhaṃ. Yajjevaṃ tumhādisaddappayogoyeva na siyā ccāha- ‘yajjeva miccādi. Parihāramāha- ‘sasaddenā’ti. Tumhādisaddena. Brāhmaṇāiccanenābhihitameva bahuttaṃ bahavoti vacanenānujjate. Vacanābhāve kathaṃ tulyādhikaraṇattaṃtyāha- ‘anujjamānassi’ccādi. Anujjamānassātianuvaditabbassa gacchaticcādinā niddiṭṭhassa kattuno.</paragraph>
<paragraph line="46">Anuvādenāti <pageBreak edition="M" number="0.0280" />(tumhādi) anuvādena. ‘‘Nāmamhi payujjamānepi tulyādhikaraṇe paṭhamo’’ti (3-1-5) kaccānavacanaṃ, tenāha- ‘tenevi’ccādi. Asamānādhikaraṇattā hi ‘tayāpaccate’ccādo na bhavati. Tathāhi tayeccetaṃ kattuvācī paccateccetaṃ kammavācī kamme ākhyātappaccaya vidhānato.</paragraph>
<paragraph line="47">‘Ehi maññe rathena gamissasī’ti pāṇiniyātimatanipphādanakkamo (nirassa) te ‘parihāse’ccādinā. Maññatissa payogeti upapadavasena manadhātussa payoge. Dhātumhāti gamiādito. Uttama purisekavacane patteti gamissāmīti patte. Majjhimobhimatoti gamissasītyabhimato. Majjhime patteti maññaseti patte, uttamekavacana miṭṭhanti maññetiṭṭhaṃ. Idaṃ vuttaṃ hoti ‘‘maññase tvaṃ rathena gamissāmīti vattabbe maññe tvaṃ rathena gamissasīti bhavatīti (vutta’’nti). Ehi maññeccādi na kiñci vuttaṃ vuttiyaṃ. Yathāsavisayevamajjhimuttamā sampajjanti, tathāsambandhamupadassayamāha- ‘evametthābhisambandho’ccādi. Parābhimataṃ sambandhaṃ kurumāno āha- ‘natveva’miccādi. Athoccateccādinā parādhippāyamāha- ‘yade’ccādi.</paragraph>
<paragraph line="48">Yadevamabhisambandhoti ‘maññase tvaṃ rathena gacchāmī’ti yadā evamabhisambandho karīyatītyattho. So cevamanugatoti ‘maññe ahaṃ tvaṃ rathena gacchasi’ccevaṃ so ca payogo anugatotyattho. Pakārantarakappanāyāti ‘maññase tvaṃ rathena gacchāmī’ti antarakappanāya.</paragraph>
<subhead line="49">15. Āī</subhead>
<paragraph line="50">Tenacāti samāsitattena ca,ssatyādīnamaggahaṇanti yadi tesaṃ gahaṇaṃ siyā āīssādīsūti na samāsena vadeyya.</paragraph>
<subhead line="51">17. Bhūssa</subhead>
<paragraph line="52">Katākatappasaṅgīyo vidhi so nicco-niccā balavāti paṭhamaṃ vuka bhavatīti dassetumāha- ‘katākatappasaṅgittā’ccādi.</paragraph>
<subhead line="53">18. Pubba</subhead>
<paragraph line="54">Aādyapekkheti aādīsūti anuvattaaādyapekkhe.</paragraph>
<subhead line="55">23. Kara</subhead>
<paragraph line="56">Nanu ca ‘sossā’ti kasmā vuttaṃ ‘‘kvaci vikaraṇāna ‘‘micceva (5-161) lopo <pageBreak edition="M" number="0.0281" />siyāti ‘karassa ku’nti vattabbanti codanamanasi nidhāyāha- ‘kvaci vikaraṇānaṃ tyādi. Aññatrapayogānusaraṇā payogānusaraṇaṃ vinā olopo viññātuṃ na sakkāti sambandho.</paragraph>
<subhead line="57">25. Hāssa</subhead>
<paragraph line="58">Kāriyaṃ āhaṅsaṅkhātamassa atthīti kāriyī, tena aparo kāriyī haññati hiṃsīyatīti attho.</paragraph>
<paragraph line="59">Sahossehīti karassa okārena ssena ca saha hāssa ssena sahāti attho. Atha kathaṃ ossehi saheva vuttā desotiviññāyatīccāsaṅkiyāha- ‘sahavacanasāmatthiyā’ti. Saha saddassa sahattha(ssa ca) sossa ssenāti kathanasāmatthiyāti attho. Adhippāyaṃ vivarati ‘evaṃ maññate’ccādinā. Evaṃ maññate- ossāna manādesitte iccādinā pāṭhena bhavitabbamiva lakkhīyate… teneva pāṭhenasahavacanasāmatthiyassa patītisabbhāvato. Na tu ‘evaṃmaññateossānamantādesatte hāssacāti vacanamanatthakaṃ siyā hā to cetveva vadetya ossānamanādesitte’ccādinā pāṭhena… ossānamantādesappasaṅgassevābhāvato. Nahetthādesādesi sambandhachaṭṭhī atthi… sossāti visesanachaṭṭhiyāppadhānāya ssenāti sahatthe tatiyāya ca niddiṭṭhattā. Ubhayatthāti ssatyādīsussādīsu ca.</paragraph>
<subhead line="60">28. Āī</subhead>
<paragraph line="61">Pubbasaralopoti vikaraṇalopo ākārādese ca dvīsu vāresu pubbasaralopo.</paragraph>
<subhead line="62">29. Gami</subhead>
<paragraph line="63">Agāti īmhi lalopo, ākārādese ca pubbasaralopo.</paragraph>
<subhead line="64">30. Ḍaṃsa</subhead>
<paragraph line="65">Agañchā agacchīti niggahītāgamena.</paragraph>
<subhead line="66">32. Ṇānā</subhead>
<paragraph line="67">Ujjhitānubandhānanti pariccattānubandhānaṃ.</paragraph>
<subhead line="68">33. Āī ū</subhead>
<paragraph line="69">Sutte <pageBreak edition="M" number="0.0282" />āti iminā ubhayattha paṭhamapurisekavacanaṃ gahitanti āha- ‘ā’tiādi.</paragraph>
<subhead line="70">34. Kusa</subhead>
<paragraph line="71">Abhirūhīti ‘‘byañjane dīgharassā’’ti (1-33) dīgho.</paragraph>
<subhead line="72">35. Ā ī ssa</subhead>
<paragraph line="73">Parokkhāparanāmadheyyānanti parokkhātiaññanāmānaṃ.</paragraph>
<subhead line="74">38. Eyyā</subhead>
<paragraph line="75">Tehevāti heṭṭhā vuttasuttadvayeheva, sahacaritañāyenāti ‘‘bhūte ī uṃ’’iccādo (6-4) paracchakke paṭhama purisekavacanaākārena ‘‘anajjatane āñu’’iccādo (6-5) pubbacchakke paṭhamapurisekavacana ākārena ca sahacaritākārānameva paccāsattiyā sahacaritā pattivasena pavattañāyena gahaṇanti attho. Gahitattā tvādi sambandhī gayhateti sambandho. Nissayakaraṇaṃ nāma byattivaseneva, na sāmaññavasenāti āha ‘etenā’tiādi.</paragraph>
<subhead line="76">40. Eo</subhead>
<paragraph line="77">Antasarādilopo ‘‘rānubandhentasarādissā’’ti (4-132).</paragraph>
<subhead line="78">42. Ossa</subhead>
<paragraph line="79">Ādesānanti aādīnamādesānaṃ.</paragraph>
<subhead line="80">46. Iṃssa</subhead>
<paragraph line="81">Pubbasminti akāsinti ettha.</paragraph>
<subhead line="82">52. Tassa</subhead>
<paragraph line="83">Kriyatthavihitānampi dhātuvihitānampi aññesaṃ tabbādīnaṃ paccayānaṃ na gahaṇanti sambandho.</paragraph>
<subhead line="84">54. Mimā</subhead>
<paragraph line="85">Amhītiādīni vattamāne tvādīsu vā mimānamudāharaṇāni.</paragraph>
<subhead line="86">57. Himi</subhead>
<paragraph line="87">Muyhāmi <pageBreak edition="M" number="0.0283" />muha=vecitte ‘‘divādīhi yaka’’ (5-21).</paragraph>
<subhead line="88">61. Ñāssa</subhead>
<paragraph line="89">Jānāti ‘‘ñāssa ne jā’’ (5-120)</paragraph>
<subhead line="90">67. Hanā</subhead>
<paragraph line="91">Cha ca khā ca cha khā.</paragraph>
<subhead line="92">70. Kayi</subhead>
<paragraph line="93">Iminā katā kayirāti ajjhāharitabbaṃ.</paragraph>
<subhead line="94">71. Ṭā</subhead>
<paragraph line="95">Eyyumādīnaṃ eyyassāti vuttattā upādivajjitassāti viññāyati.</paragraph>
<subhead line="96">74. Guru</subhead>
<paragraph line="97">Okāro guruti saṃyogapubbattā vuttaṃ.</paragraph>
<subhead line="98">76. Ovi</subhead>
<paragraph line="99">Vikaraṇasaddassa aññathāpi byavacchedakattasambhave idhādhippetaṃ byavacchedakattampaṭipādetumāha- ‘yadipi’ccādi.</paragraph>
<subhead line="100">78. Eyyā</subhead>
<paragraph line="101">Aññatrāpīti bhaveyyāmubhaveyyāmaiccatrāpi.</paragraph>
<centered line="102">Iti moggallānapañcikāṭīkāyaṃ sāratthavilāsiniyaṃ</centered>
<centered line="103">Chaṭṭhakaṇḍavaṇṇanā niṭṭhitā.</centered>
<centered line="104">Niṭṭhitā ca sabbathā sāratthavilāsinī ṭīketi.</centered>
<centered line="105">Nigama</centered>
<hangnum line="106" number="1"></hangnum>
<gatha1 line="107">Sabbadā <pageBreak edition="M" number="0.0285" />subhadāyittā, sattānantanisevite;</gatha1>
<gathalast line="108">Pasatthe-nvatthasaññāya, paññāte subhasaññite.</gathalast>
<hangnum line="109" number="2"></hangnum>
<gatha1 line="110">Cāgavikkamapaññānuddayādiguṇasālinā;</gatha1>
<gathalast line="111">Subhasenādhināthena, kārite vasatā satā.</gathalast>
<hangnum line="112" number="3"></hangnum>
<gatha1 line="113">Paṭisallānasāruppe, vihāre sādhugocare;</gatha1>
<gathalast line="114">Manonukūle yogīnaṃ, vare vikkamasundare.</gathalast>
<hangnum line="115" number="4"></hangnum>
<gatha1 line="116">Therena racitā sāyaṃ, sāsanujjotanatthinā;</gatha1>
<gathalast line="117">Ṭīkā gurupadambhoja, rajomatthakasevinā.</gathalast>
<paragraph line="118" number="5">Bahussutānaṃ viññūnaṃ, paramatthāvagāhinaṃ.</paragraph>
<gathalast line="119">Pavattatu ciraṃ ceto, rañjayantī nirantaraṃ.</gathalast>
<hangnum line="120" number="6"></hangnum>
<gatha1 line="121">Yesaṃ na sañcitā paññā, nekasattantarocitā;</gatha1>
<gathalast line="122">Sammohabbhahatāvete, nāvabujjhanti kiñcipi.</gathalast>
<hangnum line="123" number="7"></hangnum>
<gatha1 line="124">Kintehi pādasussūsā, yesaṃ natthi gurūniha;</gatha1>
<gathalast line="125">Ye tappādarajokiṇṇā, teva sādhūvivekino.</gathalast>
<hangnum line="126" number="8"></hangnum>
<gatha1 line="127">Puññena sattharacanājanitena tena,</gatha1>
<gatha2 line="128">Sambuddhasāsanavarodayakāraṇena;</gatha2>
<gatha3 line="129">Lokāmisesupi kilesamalā alaggo,</gatha3>
<gathalast line="130">Sambuddhasāsanavarodayamācareyyaṃ.</gathalast>
<hangnum line="131" number="9"></hangnum>
<gatha1 line="132">Ye-nantatantaratanākaramanthanena,</gatha1>
<gatha2 line="133">Manthāca lollasitañāṇavarena laddhā;</gatha2>
<gatha3 line="134">Sārāmathāti sukhitā sukhayanti caññe,</gatha3>
<gathalast line="135">Teme jayanti guravā guravo guṇehi.</gathalast>
<hangnum line="136" number="10"></hangnum>
<gatha1 line="137">Ṭīkāyo vinasādinaṃ viracayī yo kaṇṭhabhūsāparo,</gatha1>
<gatha2 line="138">Viññūnaṃ jinasāsanāmalamatīso-kāsi cānākulaṃ;</gatha2>
<gatha3 line="139">Santosakkamanomanomakamano sabbhāvanīyo mahā,</gatha3>
<gathalast line="140">Sāmī me gurupuṅgavo vijayate sārīsuto-yaṃ bhuvi.</gathalast>
<hangnum line="141" number="11"></hangnum>
<gatha1 line="142"><pageBreak edition="M" number="0.0286" /><note>bhātāssa</note>lokissaro,</gatha1>
<gatha2 line="143">Sammittānihano tisīhaḷapatī yoyaṃ mahāvikkamo;</gatha2>
<gatha3 line="144"><note>tisūro</note>vijayādibāhu vijayī so āsi laṅkissaro,</gatha3>
<gathalast line="145">Taṃ nissāya phalaṃ cirāya phalatañcetaṃ sataṃ santataṃ.</gathalast>
<centered line="146">Siddhi ratthu</centered>
<hangnum line="147" number="1"></hangnum>
<gatha1 line="148">Aggammotivaṃsena, abhayārāmasāminā;</gatha1>
<gathalast line="149">Pañcikāvaṇṇanābhūtā, sā sāratthavilāsinī.</gathalast>
<hangnum line="150" number="2"></hangnum>
<gatha1 line="151">Mrammakkharamāropetvā, visodhetvā yathābalaṃ;</gatha1>
<gathalast line="152">Sakiyabyavahārena, tithīvasu karindunā.</gathalast>
<hangnum line="153" number="3"></hangnum>
<gatha1 line="154">Yutte vasse laṅkādīpā, saraṭṭhamāhatā puna;</gatha1>
<gathalast line="155">Bhāssappadīpakātanta, kāsikāpañcikādihi.</gathalast>
<hangnum line="156" number="4"></hangnum>
<gatha1 line="157">Saṃsanditvā vicāretvā, vācetvāca punappunaṃ;</gatha1>
<gathalast line="158">Ūnādhikādi dosāni, apanetvā sinesine.</gathalast>
<hangnum line="159" number="5"></hangnum>
<gatha1 line="160">Suddhaṭṭhake ca vassesā, pāpitā pakatiṭṭhitiṃ;</gatha1>
<gathalast line="161">Suddhāsuddhaṃva dassentī, sodhetu pāṭhasuddhiyā.</gathalast>
</body>
</document>