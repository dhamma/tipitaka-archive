<?xml version="1.0"?>
<document>
<metadata>
<normativeSource>http://tipitaka.org/romn/cscd/e0606n.nrf.xml</normativeSource>
<archivePath>roman/anya/buddha-vandana gantha-sangaho/kamalanjali/kamalanjali.xml</archivePath>
<titlePath>Kamalāñjali - Kamalāñjali - Buddha-vandanā gantha-saṅgaho - Anya</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<chapter line="2">Kamalāñjali</chapter>
<hangnum line="3" number="1"></hangnum>
<gatha1 line="4"> Kamalāsana kamalāpati pamathādhipa vajirā,</gatha1>
<gatha2 line="5">Yudhadānava manujoraga bhujagāsana patinaṃ;</gatha2>
<gatha3 line="6">Makuṭāhita manidīdhiti bhamarāvali bhajitaṃ,</gatha3>
<gathalast line="7">Paṇamā’mahaṃ anaghaṃ muni caraṇāmala kamalaṃ.</gathalast>
<hangnum line="8" number="2"></hangnum>
<gatha1 line="9"> Kamalālaya sadi’saṅkita kalamaṅgala ruciraṃ,</gatha1>
<gatha2 line="10">Jutirañjitaṃ abhinijjita subhakañcana nalinaṃ;</gatha2>
<gatha3 line="11">Janitā cira samaye nija pitu bhūpati namitaṃ,</gatha3>
<gathalast line="12">Paṇamā’mahaṃ anaghaṃ muni caraṇāmala kamalaṃ.</gathalast>
<hangnum line="13" number="3"></hangnum>
<gatha1 line="14"> Saraṇāgata rajanīpati dinasekhara namitaṃ,</gatha1>
<gatha2 line="15">Bhajitākhila janapāvanaṃ abhikaṅkhita sukhadaṃ;</gatha2>
<gatha3 line="16">Vasudhātala sayamuggata sarasīruha mahitaṃ,</gatha3>
<gathalast line="17">Paṇamā’mahaṃ anaghaṃ muni caraṇāmala kamalaṃ.</gathalast>
<hangnum line="18" number="4"></hangnum>
<gatha1 line="19"> Diradāsana tarupantika ghaṭitāsanaṃ abhayaṃ,</gatha1>
<gatha2 line="20">Vijayāsana samadhiṭṭhita caturaṅgika viriyaṃ;</gatha2>
<gatha3 line="21">Dharamānaka suriyehani vijitantaka dhajiniṃ,</gatha3>
<gathalast line="22">Paṇamā’mahaṃ abhipātita namuciddhaja vibhavaṃ.</gathalast>
<hangnum line="23" number="5"></hangnum>
<gatha1 line="24"> Sadayodita piyabhārati vijitantaka samaraṃ,</gatha1>
<gatha2 line="25">Dasapārami balakampita sadharādhara dharaniṃ;</gatha2>
<gatha3 line="26">Girimekhala varavārana sirasānata caraṇaṃ,</gatha3>
<gathalast line="27">Paṇamā’mahaṃ abhinandita sanarāmara bhuvanaṃ.</gathalast>
<hangnum line="28" number="6"></hangnum>
<gatha1 line="29"> Nikhilāsava vigame’nativimalīkata hadayaṃ,</gatha1>
<gatha2 line="30">Tadanantara viditākhila matigocara visayaṃ;</gatha2>
<gatha3 line="31">Visayīkata bhuvanattayaṃ atilokiya caritaṃ,</gatha3>
<gathalast line="32">Paṇamā’mahaṃ aparājitaṃ arahaṃ muniṃ asamaṃ.</gathalast>
<hangnum line="33" number="7"></hangnum>
<gatha1 line="34"> Mudubhārati madhupāsita nalinopama vadanaṃ,</gatha1>
<gatha2 line="35">Rucirāyata nalinīdala nibha locana yugalaṃ;</gatha2>
<gatha3 line="36">Udayodita ravimaṇḍala jalitāmala niṭilaṃ,</gatha3>
<gathalast line="37">Paṇamā’maha akutobhayaṃ anaghaṃ muni pamukhaṃ.</gathalast>
<hangnum line="38" number="8"></hangnum>
<gatha1 line="39"> Asitambuda rucikuñcita mudu kuntala lalitaṃ,</gatha1>
<gatha2 line="40">Bhuvanodara vitatāmita jutisañcaya jalitaṃ;</gatha2>
<gatha3 line="41">Madamodita diradopama gativibbhama ruciraṃ,</gatha3>
<gathalast line="42">Paṇamā’mahaṃ amatandada munipuṅgavaṃ asamaṃ.</gathalast>
<hangnum line="43" number="9"></hangnum>
<gatha1 line="44"> Karuṇārasa paribhāvita savaṇāmata vacanaṃ,</gatha1>
<gatha2 line="45">Virudāvali sataghosita yasapūrita bhuvanaṃ;</gatha2>
<gatha3 line="46">Sumanohara varalakkhaṇa sirisañcaya sadanaṃ,</gatha3>
<gathalast line="47">Paṇamā’mahaṃ uditāmala sasimaṇḍala vadanaṃ.</gathalast>
<hangnum line="48" number="10"></hangnum>
<gatha1 line="49"> Vinayāraha janamānasa kumudākara sasinaṃ,</gatha1>
<gatha2 line="50">Tasināpaga parisosana satadīdhiti tulitaṃ;</gatha2>
<gatha3 line="51">Tamanāsava munisevitaṃ apalokita sukhadaṃ,</gatha3>
<gathalast line="52">Paṇamā’mahaṃ aniketanaṃ akhilāgati vigataṃ.</gathalast>
<hangnum line="53" number="11"></hangnum>
<gatha1 line="54"> Sahitākhila bhayabheravaṃ abhayāgata saranaṃ,</gatha1>
<gatha2 line="55">Ajarāmara sukhadāyakaṃ anirākata karuṇaṃ;</gatha2>
<gatha3 line="56">Tamupāsaka janasevita supatiṭṭhita caraṇaṃ,</gatha3>
<gathalast line="57">Paṇamā’mahaṃ ahitāpahaṃ anaghuttama caraṇaṃ.</gathalast>
<hangnum line="58" number="12"></hangnum>
<gatha1 line="59"> Karuṇāmata rasapurita vīmalākhila hadayaṃ,</gatha1>
<gatha2 line="60">Vihitāmita janatāhitaṃ anukampita bhuvanaṃ;</gatha2>
<gatha3 line="61">Bhuvane sutaṃ avanīpati sata sevita caraṇaṃ,</gatha3>
<gathalast line="62">Paṇamā’mahaṃ anaghaṃ muniṃ aghanāsana caturaṃ.</gathalast>
<hangnum line="63" number="13"></hangnum>
<gatha1 line="64"> Aratīrati paripīlita yatimānasa damanaṃ,</gatha1>
<gatha2 line="65">Nijasāsana vinivārita puthutitthiya samaṇaṃ;</gatha2>
<gatha3 line="66">Paravādika janatākata paribhāsita khamanaṃ,</gatha3>
<gathalast line="67">Paṇamā’mahaṃ atidevata vara gotama samaṇaṃ.</gathalast>
<hangnum line="68" number="14"></hangnum>
<gatha1 line="69"> Saraṇāgata bhayanāsana vajirālaya paṇibhaṃ,</gatha1>
<gatha2 line="70">Bhavasāgara patitāmita janatārana nirataṃ;</gatha2>
<gatha3 line="71">Sirasāvahaṃ amalañjali puṭapaṅkaja makulaṃ,</gatha3>
<gathalast line="72">Paṇamā’mahaṃ akhilalāya vigataṃ muniṃ atulaṃ.</gathalast>
<hangnum line="73" number="15"></hangnum>
<gatha1 line="74"> Vimalīkata janamānasa vigatāsava bhagavaṃ,</gatha1>
<gatha2 line="75">Bhavapāraga vibhavāmata sukhadāyaka satataṃ;</gatha2>
<gatha3 line="76">Paramādara garugārava vinataṃ jina payataṃ,</gatha3>
<gathalast line="77">Padapaṅkaja rajasā mama samalaṅkuru sirasaṃ.</gathalast>
<hangnum line="78" number="16"></hangnum>
<gatha1 line="79"> Pavanāhata dumapallavaṃ iva nārata capalaṃ,</gatha1>
<gatha2 line="80">Bhavalālasa malinīkataṃ ajitindriya nivahaṃ;</gatha2>
<gatha3 line="81">Cira sañcita duritāhataṃ anivārita timisaṃ,</gatha3>
<gathalast line="82">Vimalīkuru karuṇābhara sutaraṃ mama hadayaṃ.</gathalast>
<hangnum line="83" number="17"></hangnum>
<gatha1 line="84"> Adaye dayaṃ anaye nayaṃ api yo guṇaṃ aguṇe,</gatha1>
<gatha2 line="85">Ahite hitaṃ akaro kvacida api kenaci nakataṃ;</gatha2>
<gatha3 line="86">Sadaye jina sunaye guṇasadane tayi nitaraṃ,</gatha3>
<gathalast line="87">Suhite hitacarite’nagha ramate mama hadayaṃ.</gathalast>
<hangnum line="88" number="18"></hangnum>
<gatha1 line="89"> Bhavasaṅkaṭa patitenapi bhavatā cira caritaṃ,</gatha1>
<gatha2 line="90">Visame sama caraṇaṃ khalu dasapārami bharaṇaṃ;</gatha2>
<gatha3 line="91">Sarato’hani sarato nisi supinenapi satataṃ,</gatha3>
<gathalast line="92">Ramate jina sumate tvayi sadayaṃ mama hadayaṃ.</gathalast>
<hangnum line="93" number="19"></hangnum>
<gatha1 line="94"> Atiduddadaṃ adadī bhavaṃ atidukkaraṃ akarī;</gatha1>
<gatha2 line="95">Atidukkhamaṃ akhamī vata karuṇānidhi’rasamo,</gatha2>
<gatha3 line="96">Iti te guṇaṃ anaghaṃ muni sarato mama hadayaṃ,</gatha3>
<gathalast line="97">Ramate’hani ramate nisi ramate tvayi satataṃ.</gathalast>
<hangnum line="98" number="20"></hangnum>
<gatha1 line="99"> Atiduccaraṃ acarī bhavaṃ atiduddamaṃ adamī,</gatha1>
<gatha2 line="100">Atiduddayaṃ adayī vata sadayāpara hadayo;</gatha2>
<gatha3 line="101">Iti te guṇaṃ anaghaṃ muni sarato mama hadayaṃ,</gatha3>
<gathalast line="102">Ramate’hani ramate nisi ramate tvayi satataṃ.</gathalast>
<hangnum line="103" number="21"></hangnum>
<gatha1 line="104"> Atiduggamaṃ agamī bhavaṃ atidujjayaṃ ajayī,</gatha1>
<gatha2 line="105">Atidussahaṃ asahī vata samupekkhita manaso;</gatha2>
<gatha3 line="106">Iti te guṇaṃ anaghaṃ muni sarato mama hadayaṃ,</gatha3>
<gathalast line="107">Ramate’hani ramate nisi ramate tvayi satataṃ.</gathalast>
<hangnum line="108" number="22"></hangnum>
<gatha1 line="109"> Atidāruna palayānala sadisānala jalite,</gatha1>
<gatha2 line="110">Niraye vinipatito ciraṃ aghatāpita manaso;</gatha2>
<gatha3 line="111">Na sariṃ sakida api te pita bhajituṃ padanalinaṃ,</gatha3>
<gathalast line="112">Khama gotama narasārathi tamidaṃ mama khalitaṃ.</gathalast>
<hangnum line="113" number="23"></hangnum>
<gatha1 line="114"> Tiriyaggata-gatiyaṃ ciraṃ anavaṭṭhita carito,</gatha1>
<gatha2 line="115">Atiniṭṭhura vadhatajjita bhayakampita hadayo;</gatha2>
<gatha3 line="116">Na sariṃ sakidapi te pita bhajituṃ padanalinaṃ,</gatha3>
<gathalast line="117">Khama gotama purisuttama tamidaṃ mama khalitaṃ.</gathalast>
<hangnum line="118" number="24"></hangnum>
<gatha1 line="119"> Paridevana nirato ciraṃ atha pettiya visaye,</gatha1>
<gatha2 line="120">Sujighacchita supipāsita parisosita jaṭhare;</gatha2>
<gatha3 line="121">Na sariṃ sakidapi te pita bhajituṃ padanalinaṃ,</gatha3>
<gathalast line="122">Khama gotama dipaduttama tamidaṃ mama khalitaṃ.</gathalast>
<hangnum line="123" number="25"></hangnum>
<gatha1 line="124"> Vivaso bhusaṃ aghadūsita manasāsura visaye,</gatha1>
<gatha2 line="125">Janito ghanatimire ciraṃ atidukkhita hadayo;</gatha2>
<gatha3 line="126">Na sariṃ sakidapi te pita bhajituṃ padanalinaṃ,</gatha3>
<gathalast line="127">Khama gotama vasisattama tamidaṃ mama khalitaṃ.</gathalast>
<hangnum line="128" number="26"></hangnum>
<gatha1 line="129"> Manasā cira vihitaṃ saraṃ atikibbisa caritaṃ,</gatha1>
<gatha2 line="130">Samathenatha suvirājiya taṃ asaññitaṃ upago;</gatha2>
<gatha3 line="131">Na sariṃ sakida api te pita bhajituṃ pada nalinaṃ,</gatha3>
<gathalast line="132">Khama gotama vasipuṅgava tamidaṃ mama khalitaṃ.</gathalast>
<hangnum line="133" number="27"></hangnum>
<gatha1 line="134"> Vijigucchiya duritaṃ nija vapusā kataṃ amitaṃ,</gatha1>
<gatha2 line="135">Tanu vajjitaṃ upago bhavaṃ iha bhāvita samatho;</gatha2>
<gatha3 line="136">Na sariṃ sakidapi te pita bhajituṃ padanalinaṃ,</gatha3>
<gathalast line="137">Khama gotama yatikuñjara tamidaṃ mama khalitaṃ.</gathalast>
<hangnum line="138" number="28"></hangnum>
<gatha1 line="139"> Ratanattaya rahite bhusa bahulīkata durite,</gatha1>
<gatha2 line="140">Janito paravisaye budhajana nindiya carite;</gatha2>
<gatha3 line="141">Na sariṃ sakidapi te pita bhajituṃ padanalinaṃ,</gatha3>
<gathalast line="142">Khama gotama karuṇānidhi tamidaṃ mama khalitaṃ.</gathalast>
<hangnum line="143" number="29"></hangnum>
<gatha1 line="144"> Janito yadi manujesupi vikalindriya nivaho,</gatha1>
<gatha2 line="145">Tanunā karacaraṇādihi vikate’niha dukhito;</gatha2>
<gatha3 line="146">Na sariṃ sakidapi te pita bhajituṃ padanalinaṃ,</gatha3>
<gathalast line="147">Khama gotama matisāgara tamidaṃ mama khalitaṃ.</gathalast>
<hangnum line="148" number="30"></hangnum>
<gatha1 line="149"> Vidhināhita matibhāvana rahito tamapihito,</gatha1>
<gatha2 line="150">Visadesupi kusalādisu tathadassana vimukho;</gatha2>
<gatha3 line="151">Na sariṃ sakidapi te pita bhajituṃ padanalinaṃ,</gatha3>
<gathalast line="152">Khama gotama narakesari tamidaṃ mama khalitaṃ.</gathalast>
<hangnum line="153" number="31"></hangnum>
<gatha1 line="154"> Sucirenapi bhuvi dullabhaṃ asamaṃ khaṇaṃ alabhaṃ,</gatha1>
<gatha2 line="155">Sanarāmara janatāhita sukhadaṃ muni jananaṃ;</gatha2>
<gatha3 line="156">Na sariṃ sakidapi te pita bhajituṃ padanalinaṃ,</gatha3>
<gathalast line="157">Khama gotama vadataṃvara tamidaṃ mama khalitaṃ.</gathalast>
<hangnum line="158" number="32"></hangnum>
<gatha1 line="159"> Nisitāyudha vadhasajjita khaḷaniddaya hadayo,</gatha1>
<gatha2 line="160">Parahiṃsana ruci bhiṃsana yamasodara sadiso;</gatha2>
<gatha3 line="161">Na sariṃ sakidapi te pita bhajituṃ padanalinaṃ,</gatha3>
<gathalast line="162">Khama gotama munisattama tamidaṃ mama khalitaṃ.</gathalast>
<hangnum line="163" number="33"></hangnum>
<gatha1 line="164"> Parasantaka haraṇe katamati bañcana bahulo,</gatha1>
<gatha2 line="165">Gharasandhika paripanthika sahasākati nirato;</gatha2>
<gatha3 line="166">Na sariṃ sakidapi te pita bhajituṃ padanalinaṃ,</gatha3>
<gathalast line="167">Khama gotama munipuṅgava tamidaṃ mama khalitaṃ.</gathalast>
<hangnum line="168" number="34"></hangnum>
<gatha1 line="169"> Navayobbana madagabbita parimucchita hadayo,</gatha1>
<gatha2 line="170">Sucisajjana vijigucchiya paradārika nirato;</gatha2>
<gatha3 line="171">Na sariṃ sakidapi te pita bhajituṃ padanalinaṃ,</gatha3>
<gathalast line="172">Khama gotama karuṇābhara tamidaṃ mama khalitaṃ.</gathalast>
<hangnum line="173" number="35"></hangnum>
<gatha1 line="174"> Madirāsavarata nāgarajana santata bhajito,</gatha1>
<gatha2 line="175">Garugārava hiridūrita tiriyaggata carito;</gatha2>
<gatha3 line="176">Na sariṃ sakidapi te pita bhajituṃ padanalinaṃ,</gatha3>
<gathalast line="177">Khama gotama vihatāsava tamidaṃ mama khalitaṃ.</gathalast>
<hangnum line="178" number="36"></hangnum>
<gatha1 line="179"> Sapitāmaha papitāmaha nicitaṃ dhanaṃ amitaṃ,</gatha1>
<gatha2 line="180">Pitusañcitamapi nāsiya kitavo hatavibhavo;</gatha2>
<gatha3 line="181">Na sariṃ sakidapi te pita bhajituṃ padanalinaṃ,</gatha3>
<gathalast line="182">Khama gotama vijitantaka tamidaṃ mama khalitaṃ.</gathalast>
<hangnum line="183" number="37"></hangnum>
<gatha1 line="184"> Vitathālika vacano parapiyasuññata karaṇo,</gatha1>
<gatha2 line="185">Pharusaṃ bhaṇaṃ atinipphala bahubhāsana nipuṇo;</gatha2>
<gatha3 line="186">Na sariṃ sakidapi te pita bhajituṃ padanalinaṃ,</gatha3>
<gathalast line="187">Khama gotama bhuvanesuta tamidaṃ mama khalitaṃ.</gathalast>
<hangnum line="188" number="38"></hangnum>
<gatha1 line="189"> Parasampadaṃ abhijhāyana nirantara dukhito,</gatha1>
<gatha2 line="190">Nabhirajjhana paramo kvaci phaladassana rahito;</gatha2>
<gatha3 line="191">Na sariṃ sakidapi te pita bhajituṃ padanalinaṃ,</gatha3>
<gathalast line="192">Khama gotama guṇasāgara tamidaṃ mama khalitaṃ.</gathalast>
<hangnum line="193" number="39"></hangnum>
<gatha1 line="194"> Bhavato bhavaṃ aparāparaṃ ayatāciraṃ iti me,</gatha1>
<gatha2 line="195">Vapusā atha vacasāpi ca manasā kataṃ amitaṃ;</gatha2>
<gatha3 line="196">Khama gotama duritāpaha duritaṃ bahuvihitaṃ,</gatha3>
<gathalast line="197">Dada me sivapadaṃ accutaṃ amataṃ bhavavigataṃ.</gathalast>
<hangnum line="198" number="40"></hangnum>
<gatha1 line="199"> Timirāvuta kuṇapākula vijigucchiya pavane,</gatha1>
<gatha2 line="200">Janikāsuci jaṭhare bahu kimisantati sadane;</gatha2>
<gatha3 line="201">Asayiṃ bhavagahaṇe caraṃ ahaṃ appaṭisaraṇe,</gatha3>
<gathalast line="202">Saranaṃ bhava bhagavaṃ mama bhavanīradhi taraṇe.</gathalast>
<hangnum line="203" number="41"></hangnum>
<gatha1 line="204"> Bahi nikkhamaṃ asakiṃ bhagatiriyaṃ patha patito,</gatha1>
<gatha2 line="205">Agadaṅkara kata sallaka satakhaṇdita karaṇo;</gatha2>
<gatha3 line="206">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="207">Saraṇaṃ bhava bhagavaṃ mama bhavanīradhi tarane.</gathalast>
<hangnum line="208" number="42"></hangnum>
<gatha1 line="209"> Patito bahi ratipillaka tanurāmaya mathito,</gatha1>
<gatha2 line="210">Vadituṃ kimu viditumpi ca na sahaṃ matirahito;</gatha2>
<gatha3 line="211">Amariṃ bhavagahaṇe caraṃ ahaṃ apphṭisaraṇe,</gatha3>
<gathalast line="212">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="213" number="43"></hangnum>
<gatha1 line="214"> Janito yadi sukhito janadayito piyajanako,</gatha1>
<gatha2 line="215">Puthuko bahuvidha-kīlananirato gadagahito;</gatha2>
<gatha3 line="216">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="217">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="218" number="44"></hangnum>
<gatha1 line="219"> Tarunopi hi gharabandhana gathitomita vibhavo,</gatha1>
<gatha2 line="220">Sahasā gadagahito piyabhariyāsuta viyuto;</gatha2>
<gatha3 line="221">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="222">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="223" number="45"></hangnum>
<gatha1 line="224"> Ajaraṃ tanuṃ abhimaññiya navayobbana vasiko,</gatha1>
<gatha2 line="225">Jarasā parimathito paraṃ ananuṭṭhita kusalo;</gatha2>
<gatha3 line="226">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="227">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="228" number="46"></hangnum>
<gatha1 line="229"> Nirujo dhuvaṃ arujaṃ tanuṃ abhimaññiya samado,</gatha1>
<gatha2 line="230">Kusalāsaya vimukho bhusaṃ avaso gadanihato;</gatha2>
<gatha3 line="231">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="232">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="233" number="47"></hangnum>
<gatha1 line="234"> Pavicintiya sakajīvitaṃ amaraṃ dhuvaṃ anighaṃ,</gatha1>
<gatha2 line="235">Iti jīvitamadagabbita matirujjhita kusalo;</gatha2>
<gatha3 line="236">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="237">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="238" number="48"></hangnum>
<gatha1 line="239"> Parahiṃsana dhanamosana paradārika nirato,</gatha1>
<gatha2 line="240">Dharanīpati gahito bahu vadhabandhana nihato;</gatha2>
<gatha3 line="241">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="242">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="243" number="49"></hangnum>
<gatha1 line="244"> Narakodaka patito giritarumatthaka galito,</gatha1>
<gatha2 line="245">Migavāḷaka gahito visadhara jātihi ḍasito;</gatha2>
<gatha3 line="246">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="247">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="248" number="50"></hangnum>
<gatha1 line="249"> Abhicāraka vidhikopita nisicāraka gahito,</gatha1>
<gatha2 line="250">Savisodana sahasādana pabhutīhi ca khalito;</gatha2>
<gatha3 line="251">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="252">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="253" number="51"></hangnum>
<gatha1 line="254"> Sayamevaca sajanopari kupito mativiyuto,</gatha1>
<gatha2 line="255">Savisādana galakantana pabhutāmita khalito;</gatha2>
<gatha3 line="256">Amariṃ bhavagahaṇe caraṃ ahaṃ appaṭisaraṇe,</gatha3>
<gathalast line="257">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="258" number="52"></hangnum>
<gatha1 line="259"> Pitupūjana niratāsaya sukhito pitudayito,</gatha1>
<gatha2 line="260">Maraṇenaca pituno bhusaṃ anusocana nirato;</gatha2>
<gatha3 line="261">Parudiṃ ciraṃ atidussaha kasire bhavagahaṇe,</gatha3>
<gathalast line="262">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="263" number="53"></hangnum>
<gatha1 line="264"> Samupaṭṭhiya janikaṃ nijaṃ abhivādana paramo,</gatha1>
<gatha2 line="265">Maraṇenaca janikāyanusaritā guṇamahimaṃ;</gatha2>
<gatha3 line="266">Parudiṃ ciraṃ atidussaha kasire bhavagahaṇe,</gatha3>
<gathalast line="267">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="268" number="54"></hangnum>
<gatha1 line="269"> Gurudevata patimānana paramo piyasuvaco,</gatha1>
<gatha2 line="270">Samupāsitacaraṇo gurumaraṇenatidukhito;</gatha2>
<gatha3 line="271">Parudiṃ ciraṃ atidussaha kasire bhavagahaṇe,</gatha3>
<gathalast line="272">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="273" number="55"></hangnum>
<gatha1 line="274"> Gharamedhitaṃ upagomitavibhavo ratibahulo,</gatha1>
<gatha2 line="275">Maraṇe piyabhariyāsutaduhitū’natikaruṇaṃ;</gatha2>
<gatha3 line="276">Parudiṃ ciraṃ atidussaha kasire bhavagahaṇe,</gatha3>
<gathalast line="277">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="278" number="56"></hangnum>
<gatha1 line="279"> Piyapubbaja sahajānuja bhagiṇidvaya maraṇe,</gatha1>
<gatha2 line="280">Nija bandhava-sakha-sissaka maraṇe pyatikaruṇaṃ;</gatha2>
<gatha3 line="281">Parudiṃ ciraṃ atidussaha kasire bhavagahaṇe,</gatha3>
<gathalast line="282">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="283" number="57"></hangnum>
<gatha1 line="284"> Jagatīpati gahaṇā ripujanatakkara haraṇā,</gatha1>
<gatha2 line="285">Saritodaka vahaṇā puthujalitānala dahaṇā;</gatha2>
<gatha3 line="286">Parudiṃ hatavibhavo ciramiha duggatigahaṇe,</gatha3>
<gathalast line="287">Saraṇaṃ bhava bhagavaṃ mama bhavanīradhi taraṇe.</gathalast>
<hangnum line="288" number="58"></hangnum>
<gatha1 line="289"> Atiduggama visamākula bhavasaṅkaṭa patite,</gatha1>
<gatha2 line="290">Byasanaṃ ciramiti dussahaṃ anubhūyapi vimitaṃ;</gatha2>
<gatha3 line="291">Na jahe sukhalavavañcitahadayo bhavatasinaṃ,</gatha3>
<gathalast line="292">Tamapākuru karuṇānidhi tasinaṃ mama kasiṇaṃ.</gathalast>
<hangnum line="293" number="59"></hangnum>
<gatha1 line="294"> Jananāvadhi maraṇaṃ viya maraṇāvadhi jananaṃ,</gatha1>
<gatha2 line="295">Ubhayenapi bhayamevahi bhavato mama niyataṃ;</gatha2>
<gatha3 line="296">Sivamevaca jananāvadhi maraṇāvadhi rahitaṃ,</gatha3>
<gathalast line="297">Dada me sivaṃ amatandada taṃ anāsava bhagavaṃ.</gathalast>
<hangnum line="298" number="60"></hangnum>
<gatha1 line="299"> Ciradikkhitamapi me manaṃ anivārita tasinaṃ,</gatha1>
<gatha2 line="300">Bhavato bhava ratipīlitaṃ ahaho kalighaṭitaṃ!</gatha2>
<gatha3 line="301">Tamato pita bhayato mamamava me bhava saraṇaṃ,</gatha3>
<gathalast line="302">Bhagavaṃ paṭisaraṇaṃ mama bhavanīradhi taraṇaṃ.</gathalast>
</body>
</document>