<?xml version="1.0"?>
<document>
<metadata>
<normativeSource>http://tipitaka.org/romn/cscd/e0607n.nrf.xml</normativeSource>
<archivePath>roman/anya/buddha-vandana gantha-sangaho/pajjamadhu/pajjamadhu.xml</archivePath>
<titlePath>Pajjamadhu - Pajjamadhu - Buddha-vandanā gantha-saṅgaho - Anya</titlePath>
</metadata>
<body>
<centered line="1"> Namo tassa bhagavato arahato sammāsambuddhassa</centered>
<chapter line="2">Pajjamadhu</chapter>
<gatha1 line="3">Ānanda rañña ratanādi mahā yatinda,</gatha1>
<gatha2 line="4">Niccappabuddha padumappiya sevinaṅgī;</gatha2>
<gatha3 line="5">Buddhappiyena ghana buddha guṇappiyena,</gatha3>
<gathalast line="6">Therālinā racita pajjamadhuṃ pibantu.</gathalast>
<hangnum line="7" number="1"></hangnum>
<gatha1 line="8"> Uṇṇāpapuṇṇasasimaṇdalato galitvā,</gatha1>
<gatha2 line="9">Pādambujaṅguli dalaṭṭha sudhā lavānaṃ;</gatha2>
<gatha3 line="10">Pantīva satthu nakhapanti pajāvisesaṃ,</gatha3>
<gathalast line="11">Pīṇetu suddha sukhitammaṇa tunḍapītā.</gathalast>
<hangnum line="12" number="2"></hangnum>
<gatha1 line="13"> Khittāya māraripunā parivatya satthu,</gatha1>
<gatha2 line="14">Pādassayā jita disāya sitattalāya;</gatha2>
<gatha3 line="15">Yā jeti kañcana sarāvaliyā siriṃ sā,</gatha3>
<gathalast line="16">Detanginaṃ raṇajayaṅgulipantikantā.</gathalast>
<hangnum line="17" number="3"></hangnum>
<gatha1 line="18"> Sovaṇṇa vaṇṇa sukhumacchavi somma kumma,</gatha1>
<gatha2 line="19">Piṭṭhīva piṭṭhi kamatunnati bhāti yesaṃ;</gatha2>
<gatha3 line="20">Tesuppatiṭṭhitasukomaladīghapaṇhi,</gatha3>
<gathalast line="21">Pādā jinassa padadantu padaṃ janassa.</gathalast>
<hangnum line="22" number="4"></hangnum>
<gatha1 line="23"> Acchera paṅkajasiraṃ siriyā sakāya,</gatha1>
<gatha2 line="24">Ye maddino viya caranti saroja sīse;</gatha2>
<gatha3 line="25">Sañcumbitā viya ca tāni parāga rāgā,</gatha3>
<gathalast line="26">Te nīrajā munipadā padadantu lakkhiṃ.</gathalast>
<hangnum line="27" number="5"></hangnum>
<gatha1 line="28"> Agāmi kāla jana maṅgala bhattu bhāvaṃ,</gatha1>
<gatha2 line="29">Vyākattumatra kusaleniva nimmitāni;</gatha2>
<gatha3 line="30">Yātrāsumaṭṭhasatamaṅgalakkhaṇāni,</gatha3>
<gathalast line="31">Sādhetu naṃ padayugaṃ jayamaṅgalāni.</gathalast>
<hangnum line="32" number="6"></hangnum>
<gatha1 line="33"> Sassevijantuvarasantipurappavese,</gatha1>
<gatha2 line="34">Niccaṃ susajja ṭhapitāniva maṅgalāya;</gatha2>
<gatha3 line="35">Ye te dadhanti kalamaṅgalalakkhaṇāni,</gatha3>
<gathalast line="36">Vattantu te jinapadā jayamaṅgalāya.</gathalast>
<hangnum line="37" number="7"></hangnum>
<gatha1 line="38"> Sabbebhibhūya sapadesu nipātanassa,</gatha1>
<gatha2 line="39">Saññāṇakaṃ viya yadassitasabbaloko;</gatha2>
<gatha3 line="40">Pādātyadhokatatilokasirovarā pi,</gatha3>
<gathalast line="41">Lokaṃ puṇantu jayamaṅgalakāraṇāni.</gathalast>
<hangnum line="42" number="8"></hangnum>
<gatha1 line="43"> Lokattayekasaraṇattavibhāvanāya,</gatha1>
<gatha2 line="44">Sajjo va tiṭṭhati yahiṃ suvibhattaloko;</gatha2>
<gatha3 line="45">Taṃ sabbalokapaṭibimbitadappaṇābhaṃ,</gatha3>
<gathalast line="46">Pādadvayaṃ janasusajjanahetu hotu.</gathalast>
<hangnum line="47" number="9"></hangnum>
<gatha1 line="48"> Lokuttarāya siriyādhigamāya suṭṭhu,</gatha1>
<gatha2 line="49">Rajanti yattha diguṇāniva pātu bhūtā;</gatha2>
<gatha3 line="50">Cakkāsanābhisahanemisahassarāni,</gatha3>
<gathalast line="51">Tyaṅghī disantu sakalissariyaṃ janassa.</gathalast>
<hangnum line="52" number="10"></hangnum>
<gatha1 line="53"> Yatrullasanti duvidhāniva pātū bhūtā,</gatha1>
<gatha2 line="54">Dhammassasabbabhuvanassa ca issaratte;</gatha2>
<gatha3 line="55">Cakkāni cakkasadisāni sudassanassa,</gatha3>
<gathalast line="56">Tānajja jantu saraṇā caraṇāni hontu.</gathalast>
<hangnum line="57" number="11"></hangnum>
<gatha1 line="58"> Sattesu vacchatu sirī sirivacchakena,</gatha1>
<gatha2 line="59">Sovatthi sotthimanutiṭṭhatu puggalesu;</gatha2>
<gatha3 line="60">Nandiṃ janānamanuvattatu nandivattī,</gatha3>
<gathalast line="61">Sīsānalaṃkurutu pādavataṃsako pi.</gathalast>
<hangnum line="62" number="12"></hangnum>
<gatha1 line="63"> Bhaddāya pīṭhamupagacchatu bhaddapīṭhaṃ,</gatha1>
<gatha2 line="64">Vuddhiṃ janānamanuvattatu vaddhamānaṃ;</gatha2>
<gatha3 line="65">Puṇṇattamaṅgimanukubbatu puṇṇakumbho,</gatha3>
<gathalast line="66">Pāti ca pātu satataṃ janataṃ apāyā.</gathalast>
<hangnum line="67" number="13"></hangnum>
<gatha1 line="68"> Setātapattamapanetamaghātape taṃ,</gatha1>
<gatha2 line="69">Khaggo vichindatu sadā duritārivagge;</gatha2>
<gatha3 line="70">Saṃklesadāhamapanetu satālavanṭa,</gatha3>
<gathalast line="71">Saṃvījanī kumatimakkhikamorahattho.</gathalast>
<hangnum line="72" number="14"></hangnum>
<gatha1 line="73"> Ākaḍḍhano janavilocanamattaninnaṃ,</gatha1>
<gatha2 line="74">Vāretu sabbagativāranamaṅkuso so;</gatha2>
<gatha3 line="75">Pādambujassirivilāsaniketanaṃ va,</gatha3>
<gathalast line="76">Pāsādalakhaṇamupetu manopasādaṃ.</gathalast>
<hangnum line="77" number="15"></hangnum>
<gatha1 line="78"> Pāṇīnamattabhajataṃ varapuṇṇapattaṃ,</gatha1>
<gatha2 line="79">Sammā dadātu padanissitapuṇṇapatto;</gatha2>
<gatha3 line="80">Pādesu jantu manabandhanadāmabhūtaṃ,</gatha3>
<gathalast line="81">Dāmaṃ dametu vimalaṃ janatammanāni.</gathalast>
<hangnum line="82" number="16"></hangnum>
<gatha1 line="83"> Uṇhīsakuppalamaṇīpadumehi pādā,</gatha1>
<gatha2 line="84">Sassevijantukaraṇāni vibhūsayantu;</gatha2>
<gatha3 line="85">Sannettanāvupagatānamanagghakāni,</gatha3>
<gathalast line="86">Bojjhaṅgasattaratanāni dade samuddo.</gathalast>
<hangnum line="87" number="17"></hangnum>
<gatha1 line="88"> Uttuṅga niccalaguṅā jitatāya niccaṃ,</gatha1>
<gatha2 line="89">Sevīva pādasiri nicca samubbahaṃ va;</gatha2>
<gatha3 line="90">Atrāpi sakkabhavanubbahaṇe niyutto,</gatha3>
<gathalast line="91">Pādaṭṭhameru bhavataṃ bhavataṃ vibhūtyā.</gathalast>
<hangnum line="92" number="18"></hangnum>
<gatha1 line="93"> So cakkavāḷasikharī pyavataṃ samantā,</gatha1>
<gatha2 line="94">Sabbūpasaggavisarājanataṃ samaggaṃ;</gatha2>
<gatha3 line="95">Dīpā puthūpi caturo dvisahassa khuddā,</gatha3>
<gathalast line="96">Dhārentvapāyapatamānamadatva jantuṃ.</gathalast>
<hangnum line="97" number="19"></hangnum>
<gatha1 line="98"> Sūro pabodhayatu jantu saroruhāni,</gatha1>
<gatha2 line="99">Cando pasāda kumudāni manodahesu;</gatha2>
<gatha3 line="100">Nakkhattajātamakhilaṃ subhatāya hotu,</gatha3>
<gathalast line="101">Cakkaṃ dhajaṃ ripujayāya jayaddhajāya.</gathalast>
<hangnum line="102" number="20"></hangnum>
<gatha1 line="103"> Jetuṃ sasaṃsada-sudassana-cakkavatti,</gatha1>
<gatha2 line="104">Cakkānugantalalitaṃ yahimāvaheyya;</gatha2>
<gatha3 line="105">Cakkāṇuvatti parisāvata-cakkavatti,</gatha3>
<gathalast line="106">Naṃvattataṃ padayugaṃ janatā hitāya.</gathalast>
<hangnum line="107" number="21"></hangnum>
<gatha1 line="108"> Pujetumāgata vatā vajirāsanaṭṭha,</gatha1>
<gatha2 line="109">Mindena chaḍḍita mahāvijayuttarākhyaṃ;</gatha2>
<gatha3 line="110">Saṃkhaṃ paviṭṭhamiva mārabhayā padādho,</gatha3>
<gathalast line="111">Pādaṭṭhasaṃkhamiha vattatu santiyā vo.</gathalast>
<hangnum line="112" number="22"></hangnum>
<gatha1 line="113"> Sovaṇṇamacchayugalaṃ sivabhatta bhoge,</gatha1>
<gatha2 line="114">Icchā bahūpakaraṇaṃ bhavataṃ janānaṃ;</gatha2>
<gatha3 line="115">Kumbhīladhiggahitato va padutthacittā,</gatha3>
<gathalast line="116">Pādambujākara vigāhi tu nopahontu.</gathalast>
<hangnum line="117" number="23"></hangnum>
<gatha1 line="118"> Sattāpagā janamanoja male jahantu,</gatha1>
<gatha2 line="119">Saṃklesadāhamapanentu dahā ca satta;</gatha2>
<gatha3 line="120">Selā ca satta vidadhantu janassa tānaṃ,</gatha3>
<gathalast line="121">Lokappasiddhijanane bhavataṃ patākā.</gathalast>
<hangnum line="122" number="24"></hangnum>
<gatha1 line="123"> Pāṭaṅki santi gamane bhavatūpakārā,</gatha1>
<gatha2 line="124">Dāhettanesu jahataṃ padacāmaraṃ taṃ;</gatha2>
<gatha3 line="125">Sallokalocanamahussava-ussitaṃ va,</gatha3>
<gathalast line="126">Vatteyya toraṇamanuttaramaṅgalāya.</gathalast>
<hangnum line="127" number="25"></hangnum>
<gatha1 line="128"> Yasmiṃ miginda gata bhīti balāva daḍḍha,</gatha1>
<gatha2 line="129">Dānā natā siravidāraṇa pīḷitāva;</gatha2>
<gatha3 line="130">Nālāgirī karivaro girimekhalo ca,</gatha3>
<gathalast line="131">Taṃ sīhavikkamapadaṃ hanatā ghadantiṃ.</gathalast>
<hangnum line="132" number="26"></hangnum>
<gatha1 line="133"> Pāpāhino hanatu pādasuvaṇṇarājā,</gatha1>
<gatha2 line="134">Vyagghādhipo kalijane adataṃ asesaṃ;</gatha2>
<gatha3 line="135">Vālāha-assapati sampatituṃ adatvā,</gatha3>
<gathalast line="136">Pāyesu pāpayatu santipurampajāyo.</gathalast>
<hangnum line="137" number="27"></hangnum>
<gatha1 line="138"> Chaddanta danti lalitaṃ galitaṃ rusamhā,</gatha1>
<gatha2 line="139">Luddetta dubbhini dise acalaṃ dadhāno;</gatha2>
<gatha3 line="140">Pādaṭṭhahatthipati sampati jantutāse,</gatha3>
<gathalast line="141">Tāsetu hāsamaparandisataṃ satānaṃ.</gathalast>
<hangnum line="142" number="28"></hangnum>
<gatha1 line="143"> Sabbaṅgino caraṇuposatha hatthirājā,</gatha1>
<gatha2 line="144">Pāpetu sabbacatudīpikarajjalakkhiṃ;</gatha2>
<gatha3 line="145">Kittīva pādaparicārikatā niyuttā,</gatha3>
<gathalast line="146">Kelasaselapaṭimā hitamācareyya.</gathalast>
<hangnum line="147" number="29"></hangnum>
<gatha1 line="148"> Sāmissa haṃsasamaye dahapāsabaddha,</gatha1>
<gatha2 line="149">Māsīna vesagamako viya pādahaṃso;</gatha2>
<gatha3 line="150">Nigghosa gantijitato viya mūgapakkho,</gatha3>
<gathalast line="151">Yāretu sabba janatā bhavagantukattaṃ.</gathalast>
<hangnum line="152" number="30"></hangnum>
<gatha1 line="153"> Ohāya dibbasarasiṃ khilaloka sabba,</gatha1>
<gatha2 line="154">Rammaṅghivāpimavagāhitavāva pāde;</gatha2>
<gatha3 line="155">Erāvaṇo karivaro manasābhiruḷhe,</gatha3>
<gathalast line="156">Jantuṃ purindadapuraṃ nayataṃ va sīghaṃ.</gathalast>
<hangnum line="157" number="31"></hangnum>
<gatha1 line="158"> Hitvā sakambhavanamaṅghinisevanattha,</gatha1>
<gatha2 line="159">Māgamma ramma taratāyiha nissito va;</gatha2>
<gatha3 line="160">Pāletva mūni padavāpitaraṅgabhaṅgi,</gatha3>
<gathalast line="161">Mangī karontatanuvāsuki nāgarājā.</gathalast>
<hangnum line="162" number="32"></hangnum>
<gatha1 line="163"> Nāthassa kañcanasikhāvalajātilīla,</gatha1>
<gatha2 line="164">Māvikaraṃ va padanissitamorarājā;</gatha2>
<gatha3 line="165">Taṃ dhammadesanaraveniva luddakassa,</gatha3>
<gathalast line="166">Lokassa pāpaphaṇino hanataṃ asesaṃ.</gathalast>
<hangnum line="167" number="33"></hangnum>
<gatha1 line="168"> Saṃsārasāgaragate sadhane jane te,</gatha1>
<gatha2 line="169">Netampade kalacatummukhahemanāvā;</gatha2>
<gatha3 line="170">Nibbāṇapaṭṭanavaraṃ bharukacchakantaṃ,</gatha3>
<gathalast line="171">Suppārapaṇḍita gatā viya āsunāvā.</gathalast>
<hangnum line="172" number="34"></hangnum>
<gatha1 line="173"> Sambodhi ñāṇa paripācayato munissa,</gatha1>
<gatha2 line="174">Bhatto yathā himavataddi samādhihetu;</gatha2>
<gatha3 line="175">Evammanena bhajataṃ himavaddipāde,</gatha3>
<gathalast line="176">Sambodhiñāṇa paripācanahetu hotu.</gathalast>
<hangnum line="177" number="35"></hangnum>
<gatha1 line="178"> Daḷhaṃ parājitatayā muninā sarena,</gatha1>
<gatha2 line="179">Suññassaropagata pañjara bandhanova;</gatha2>
<gatha3 line="180">So pādapañjaragato karavīkapakkhī,</gatha3>
<gathalast line="181">Sabbesamappīyāvacañjahatā bhavantaṃ.</gathalast>
<hangnum line="182" number="36"></hangnum>
<gatha1 line="183"> Te cakkavāka makarā api koñca jīvaṃ,</gatha1>
<gatha2 line="184">Jīvādi pakkhivisarā sarasīva bhuttaṃ;</gatha2>
<gatha3 line="185">Vessantarena caraṇambuji nibbhajantā,</gatha3>
<gathalast line="186">Jantu tahiṃ viya pade suramentu niccaṃ.</gathalast>
<hangnum line="187" number="37"></hangnum>
<gatha1 line="188"> Taṃ candakinnaragatiṃva gatassa bodhi,</gatha1>
<gatha2 line="189">Sattassa tassa sapajāpatikassa bhāvaṃ;</gatha2>
<gatha3 line="190">Saṃsūcayanta pada kinnara kinnarī ve,</gatha3>
<gathalast line="191">Sāmaggimagga paṭi pattisu pāpayantu.</gathalast>
<hangnum line="192" number="38"></hangnum>
<gatha1 line="193"> Saṃrājadhānimusabho vahatagga bhāraṃ,</gatha1>
<gatha2 line="194">Pītippayo pajanayeyya savacchadhenu;</gatha2>
<gatha3 line="195">Sassevino abhiramentu chakāmasaggā,</gatha3>
<gathalast line="196">Dhārentu jhāyimiha soḷasa dhātudhāmā.</gathalast>
<hangnum line="197" number="39"></hangnum>
<gatha1 line="198"> Sutvā jinassa karavīka sarammanuññaṃ,</gatha1>
<gatha2 line="199">Aññoñña bhītirahitā api paccanīkā;</gatha2>
<gatha3 line="200">Hitvā gatiṃ viya ṭhitā padasattarūpā,</gatha3>
<gathalast line="201">Sabbaṃ bhavassita janānagatiṃ hanantu.</gathalast>
<hangnum line="202" number="40"></hangnum>
<gatha1 line="203"> Sovaṇṇa kāhaḷa yugo pamamindirāya,</gatha1>
<gatha2 line="204">Sannīrapuppha mukulopamamussavāya;</gatha2>
<gatha3 line="205">Niccaṃ susajja ṭhapitaṃ muni tiṭṭhatante,</gatha3>
<gathalast line="206">Jaṅghādvayaṃ janavilocana maṅgalāya.</gathalast>
<hangnum line="207" number="41"></hangnum>
<gatha1 line="208"> Lakhyā vilāsa mukuradvaya sannikāsaṃ,</gatha1>
<gatha2 line="209">Tāḍaṅka maṇḍana viḍambakamaṃsu saṇḍaṃ;</gatha2>
<gatha3 line="210">Jānudvayaṃ laḷita sāgara bubbalābhaṃ,</gatha3>
<gathalast line="211">Hotaṃ jagattaya nijatta vibhūsitunte.</gathalast>
<hangnum line="212" number="42"></hangnum>
<gatha1 line="213"> Chaddanti dinna varadanta yugopamānā,</gatha1>
<gatha2 line="214">Taṃ hatthi soṇḍa kama puṇṇa guṇā tavorū;</gatha2>
<gatha3 line="215">Līla payodhi siri keḷi suvaṇṇarambhā,</gatha3>
<gathalast line="216">Khandhāva dentu paripuṇṇa gune janānāṃ.</gathalast>
<hangnum line="217" number="43"></hangnum>
<gatha1 line="218"> Jaṅghakkha kadvya samappita cittapāda,</gatha1>
<gatha2 line="219">Cakkadvayī manamanojahayo mune te;</gatha2>
<gatha3 line="220">Sonī ratho sirivaho manasā bhiruḷhaṃ,</gatha3>
<gathalast line="221">Lokattayaṃ sivapuraṃ lahu pāpayātu.</gathalast>
<hangnum line="222" number="44"></hangnum>
<gatha1 line="223"> Rammora pākaṭa taṭāka taṭā savanta,</gatha1>
<gatha2 line="224">Romāvalī jala panālika koṭikaṭṭhā;</gatha2>
<gatha3 line="225">Nābhī gabhīra sarasī siri keḷitā te,</gatha3>
<gathalast line="226">Sassevinaṃ vyasana ghammamalaṃ sametu.</gathalast>
<hangnum line="227" number="45"></hangnum>
<gatha1 line="228"> Kanticchaṭā luḷita rūpa payodhi nābhi,</gatha1>
<gatha2 line="229">Āvaṭṭa vaṭṭita nimujjita sabbaloko;</gatha2>
<gatha3 line="230">Sobhagga toya nivahaṃ visaso pivitvā,</gatha3>
<gathalast line="231">Lokuttarādi sukha mucchitataṃ payātu.</gathalast>
<hangnum line="232" number="46"></hangnum>
<gatha1 line="233"> Gambhīra cittarahadaṃ paripūrayitvā,</gatha1>
<gatha2 line="234">Taṃ sandamāna karuṇambu pavāha tulyā;</gatha2>
<gatha3 line="235">Romālivallihari nābhi subhālavālā,</gatha3>
<gathalast line="236">Detaṃ lahuṃ sivaphalaṃ bhajataṃ mune te.</gathalast>
<hangnum line="237" number="47"></hangnum>
<gatha1 line="238"> Cārūra sāriphalako kuṭilagga loma,</gatha1>
<gatha2 line="239">Pantī vibhatti sahito siri keḷi sajjo;</gatha2>
<gatha3 line="240">Saggāpavagga sukha jūtaka keḷi hetu,</gatha3>
<gathalast line="241">Hotaṃ tiloka sukha jūtaka soṇḍakānaṃ.</gathalast>
<hangnum line="242" number="48"></hangnum>
<gatha1 line="243"> Gambhīra citta rahado dara gāhamāna,</gatha1>
<gatha2 line="244">Mettādayā kari vadhū kara sanni kāsā;</gatha2>
<gatha3 line="245">Sabbaṅginaṃ sivaphalaṃ tanu deva rukkhe,</gatha3>
<gathalast line="246">Sākhā sakhā tava bhujā bhajataṃ dadantu.</gathalast>
<hangnum line="247" number="49"></hangnum>
<gatha1 line="248"> Nihāra bindu sahitaggadalopa sobhi,</gatha1>
<gatha2 line="249">Byālamba ratta padumadvaya bhaṅgi bhājā;</gatha2>
<gatha3 line="250">Pāpārisīsalunateniva ratta rattā,</gatha3>
<gathalast line="251">Rattā karā tava bhavumbhuvi maṅgalāya.</gathalast>
<hangnum line="252" number="50"></hangnum>
<gatha1 line="253"> Rupassirī carita caṅkama vibbhamā te,</gatha1>
<gatha2 line="254">Piṭṭhī yathā kalala muddhani setu bhūtā;</gatha2>
<gatha3 line="255">Evaṃ bhavaṇṇava samuttaraṇāya setu,</gatha3>
<gathalast line="256">Hotammahākanaka saṃkama sannikāsā.</gathalast>
<hangnum line="257" number="51"></hangnum>
<gatha1 line="258"> Saddhamma desana manohara bherināda,</gatha1>
<gatha2 line="259">Saṃcāraṇe sivapuraṃ visituṃ janānaṃ;</gatha2>
<gatha3 line="260">Gīvā suvaṇṇamaya cāru mutiṅga bheri,</gatha3>
<gathalast line="261">Bhāvambhajā bhavatu bhūta vibhūtiyā te.</gathalast>
<hangnum line="262" number="52"></hangnum>
<gatha1 line="263"> Lakhī nivāsa vadanambuja matta ninna,</gatha1>
<gatha2 line="264">Mākaḍḍhayaṃ jana vilocana cañcarīke;</gatha2>
<gatha3 line="265">Sorabbha dhamma makaranda nisandamānaṃ,</gatha3>
<gathalast line="266">Piṇetu tena sarasena sabhā jane te.</gathalast>
<hangnum line="267" number="53"></hangnum>
<gatha1 line="268"> Lakhī samāruhita vattarathe rathaṅga,</gatha1>
<gatha2 line="269">Dvandānu kāri miga rāja kapola līlaṃ;</gatha2>
<gatha3 line="270">Tādaṅka maṇḍalayugaṃ viya kaṇṇabhājaṃ,</gatha3>
<gathalast line="271">Gaṇḍatthaladvyamalaṃkurutaṃ janatte.</gathalast>
<hangnum line="272" number="54"></hangnum>
<gatha1 line="273"> Lāvaṇṇa maṇṇava pavāḷa latā dvayābhaṃ,</gatha1>
<gatha2 line="274">Tandeha deva taru pallava kante mantaṃ;</gatha2>
<gatha3 line="275">Vattāravinda makaranda parājisobhaṃ,</gatha3>
<gathalast line="276">Rattādharadvayamadho kurutaṃ janāghaṃ.</gathalast>
<hangnum line="277" number="55"></hangnum>
<gatha1 line="278"> Uṇṇā sakuntigata matthaka natthu kūpa,</gatha1>
<gatha2 line="279">Subbhū lakāra sahitoṭṭha pavāḷa nāvā;</gatha2>
<gatha3 line="280">Gattuttararaṇṇava gatā tava jantukānaṃ,</gatha3>
<gathalast line="281">Hotaṃ bhavaṇṇava samuttaranaya nātha.</gathalast>
<hangnum line="282" number="56"></hangnum>
<gatha1 line="283"> Isaṃ vikāsa padumodara kesarāli,</gatha1>
<gatha2 line="284">Līlā vinaddha rucirā tava danta panti;</gatha2>
<gatha3 line="285">Vānī vadhū dharita mālati mālya tulyā,</gatha3>
<gathalast line="286">Tassaṃ jānassa manarañjana mācareyya.</gathalast>
<hangnum line="287" number="57"></hangnum>
<gatha1 line="288"> Saddhamma nijjhara suratta silātalābhā,</gatha1>
<gatha2 line="289">Jivhā vacī naṭa vadhū kala raṅga bhūtā;</gatha2>
<gatha3 line="290">Saddhamma seṭṭha taraṇī nihitappiyā te,</gatha3>
<gathalast line="291">Saṃsāra sāgara samuttaraṇāya hotu.</gathalast>
<hangnum line="292" number="58"></hangnum>
<gatha1 line="293"> Dantaṃsu kañcukīta rattadharo padhāne,</gatha1>
<gatha2 line="294">Jivhā suratta sayane mukha mandiraṭṭhe;</gatha2>
<gatha3 line="295">Āmokkha mutti vadhuyā sayitāya tuyhaṃ,</gatha3>
<gathalast line="296">Kubbantu saṃgama malaṃ jana sotu kāmi.</gathalast>
<hangnum line="297" number="59"></hangnum>
<gatha1 line="298"> Uṇṇā tathābhinava patta varābhi rāmā,</gatha1>
<gatha2 line="299">Līlollasanta bhamukadvaya nīla pattā;</gatha2>
<gatha3 line="300">Ghānoru cāru kadalī vadanā lavālā,</gatha3>
<gathalast line="301">Tuyhaṃ pavattatu ciraṃ jana maṅgalāya.</gathalast>
<hangnum line="302" number="60"></hangnum>
<gatha1 line="303"> Bālatthalī hari silātala piṭṭhikaṭṭha,</gatha1>
<gatha2 line="304">Bhūvallaridvaya mayūra yugassa tuyhaṃ;</gatha2>
<gatha3 line="305">Pañcappabhā rucira piccha yugassirīkaṃ,</gatha3>
<gathalast line="306">Nettadvayaṃ manasi puñchatu pāpadhūliṃ.</gathalast>
<hangnum line="307" number="61"></hangnum>
<gatha1 line="308"> Indīvarāntagata bhiṅgika panti bhaṅgi,</gatha1>
<gatha2 line="309">Pañambujassaratate viya gacchapantī;</gatha2>
<gatha3 line="310">Nettambujassiri tirokaraṇīva tuyhaṃ,</gatha3>
<gathalast line="311">Pamhāvalī sirigateha tiro karontu.</gathalast>
<hangnum line="312" number="62"></hangnum>
<gatha1 line="313"> Vattullasambuja vilocana haṃsa tuṇḍa,</gatha1>
<gatha2 line="314">Kañjaṃsu piñjara mulāla latā dvyābhaṃ;</gatha2>
<gatha3 line="315">Dolādvayaṃva savaṇadvyamatta lakkhyā,</gatha3>
<gatha3 line="316">Hotaṃ tavajja janatā maticārahetu.</gatha3>
<hangnum line="317" number="63"></hangnum>
<gatha1 line="318"> Vammīka matthaka sayānaka bhūridatta,</gatha1>
<gatha2 line="319">Bhoginda bhogavali vibbhamamā vahanti;</gatha2>
<gatha3 line="320">Ghānopariṭṭhitamune tava tuṇṇamuṇṇā,</gatha3>
<gathalast line="321">Taggāhino viya janassa dadātu vittaṃ.</gathalast>
<hangnum line="322" number="64"></hangnum>
<gatha1 line="323"> Rūpindirāya vijaye khila loka rūpaṃ,</gatha1>
<gatha2 line="324">Ghāṇoru cāru parighopari baddha siddhā;</gatha2>
<gatha3 line="325">Nīlābha vāta viluthanta vayaddhajābhā,</gatha3>
<gathalast line="326">Tiṭṭhantu sajja duritāri jayāya te bhū.</gathalast>
<hangnum line="327" number="65"></hangnum>
<gatha1 line="328"> Uṇṇassitopala nivesita bunda sandhi,</gatha1>
<gatha2 line="329">Ghāṇoru piṇḍakamaghā tapa rundhitunte;</gatha2>
<gatha3 line="330">Hotammukhambuja sirī sirasussitābhaṃ,</gatha3>
<gathalast line="331">Bhū nīla paṭṭika lalāta suvaṇṇa chattaṃ.</gathalast>
<hangnum line="332" number="66"></hangnum>
<gatha1 line="333"> Rupaṅka vedana vilocana bāna diṭṭhī,</gatha1>
<gatha2 line="334">Dhārā nisāna maṇivaṭṭa sirī siro te;</gatha2>
<gatha3 line="335">Siddhā matosadha katañjana puñja lakkhī,</gatha3>
<gathalast line="336">Hotaṃ janassa nayanāmaya nāsanāya.</gathalast>
<hangnum line="337" number="67"></hangnum>
<gatha1 line="338"> Sakkhandha bāhuyuga torana majjha gīvā,</gatha1>
<gatha2 line="339">Dharappitassirighato pari mussavāya;</gatha2>
<gatha3 line="340">Nīluppalāva ṭhapitā savibhatti kante,</gatha3>
<gathalast line="341">Kesā bhavantu bhuvanattaya maṅgalāya.</gathalast>
<hangnum line="342" number="68"></hangnum>
<gatha1 line="343"> Hemagghiye ṭhapita nīla silā kapāle,</gatha1>
<gatha2 line="344">Pajjota jāla lalitaṃ muni sārayantī;</gatha2>
<gatha3 line="345">Rūpassirī sirasi bhūsita hema mālā,</gatha3>
<gathalast line="346">Kārā karotu subhagaṃ tava ketu mālā.</gathalast>
<hangnum line="347" number="69"></hangnum>
<gatha1 line="348"> Bhyāmappabhāli tava kañcana mora kāle,</gatha1>
<gatha2 line="349">Surodaye vitata candaka cakkalakkhī;</gatha2>
<gatha3 line="350">Meghāvanaddha sikharunnata hema selā,</gatha3>
<gathalast line="351">Yantindacāpa vikatīva dadātu sobhaṃ.</gathalast>
<hangnum line="352" number="70"></hangnum>
<gatha1 line="353"> Paṭṭhāya te paṇidhito suci dāna sīla,</gatha1>
<gatha2 line="354">Nekkhamma pañña viriyakkhama saccadhiṭṭhā;</gatha2>
<gatha3 line="355">Mettā upekkhiti ime dasa pūratova,</gatha3>
<gathalast line="356">Pūrentu pārami guṇā janatānamatte.</gathalast>
<hangnum line="357" number="71"></hangnum>
<gatha1 line="358"> Pattuttaruttaradasā paṇidhāna bījā,</gatha1>
<gatha2 line="359">Cetoradharāya karuṇā jala sekha vuddhā;</gatha2>
<gatha3 line="360">Sabbaññu ñāṇa phaladā sati vāṭa guttā,</gatha3>
<gathalast line="361">Taṃ samphalandisatu pāramitā latā te.</gathalast>
<hangnum line="362" number="72"></hangnum>
<gatha1 line="363"> Ābodhi puṇṇami padiṭṭha dinādito te,</gatha1>
<gatha2 line="364">Sambhāra kāla sita pakkha kamābhi vuddho;</gatha2>
<gatha3 line="365">Sampuṇṇa pārami guṇāmataraṃsi taṃva,</gatha3>
<gathalast line="366">Sabbaṅgi kunda kumudāni pabodhayeyya.</gathalast>
<hangnum line="367" number="73"></hangnum>
<gatha1 line="368"> Āpacchimabbhava sivapphala lābha dānā,</gatha1>
<gatha2 line="369">Dānappabandhamapidāna phalappabhandaṃ;</gatha2>
<gatha3 line="370">Saṃvaḍḍhayi tvaṃ abhipatthanato yathevaṃ,</gatha3>
<gathalast line="371">Jantuttaruttara phalaṃ khalu sambhunantu.</gathalast>
<hangnum line="372" number="74"></hangnum>
<gatha1 line="373"> Ārambhatoppabhuti yāva tavaggamaggā,</gatha1>
<gatha2 line="374">Vikkhālita ghakalusaṃ suci sīla toyaṃ;</gatha2>
<gatha3 line="375">Mettā dayā madhura sītalatāyupetaṃ,</gatha3>
<gathalast line="376">Sodhetu tvaṃva bhava nissita jantu metaṃ.</gathalast>
<hangnum line="377" number="75"></hangnum>
<gatha1 line="378"> Āpaccimattamabhinikkhamanābhiyogā,</gatha1>
<gatha2 line="379">Paṭṭhāya tampabhavato paripuṇṇa gehā;</gatha2>
<gatha3 line="380">Tvaṃ sabba jāti gahato api nikkhamittho,</gatha3>
<gathalast line="381">Evaṃ janā bhava dukhā khalu nikkhamantu.</gathalast>
<hangnum line="382" number="76"></hangnum>
<gatha1 line="383"> Ekaggato pala tale nisitā cirandhi,</gatha1>
<gatha2 line="384">Dhārā sucittu sutale sati daṇḍa baddhe;</gatha2>
<gatha3 line="385">Nibbijjhi lakkhaṇa dhanuṭṭhiti santi lakkhaṃ,</gatha3>
<gathalast line="386">Khittā tayonamanu vijjhatu jantu khittā.</gathalast>
<hangnum line="387" number="77"></hangnum>
<gatha1 line="388"> Tvaṃ pāramī jala nidhiṃ caturiha bāhu,</gatha1>
<gatha2 line="389">Sattīhi suttari ciraṃ janakova sindhuṃ;</gatha2>
<gatha3 line="390">Sampanna vikkama phalosi yathā casova,</gatha3>
<gathalast line="391">Evaṃ janā viriyatapphalame dhayantu.</gathalast>
<hangnum line="392" number="78"></hangnum>
<gatha1 line="393"> Satta paradha dahanesu ciraṃ sudhantaṃ,</gatha1>
<gatha2 line="394">Khantī suvaṇṇa kata rūpa samantimattā;</gatha2>
<gatha3 line="395">Sabbā parādhamasahi tvaṃasayhamevaṃ,</gatha3>
<gathalast line="396">Sabbe janāpi khamanena bhajantu santiṃ.</gathalast>
<hangnum line="397" number="79"></hangnum>
<gatha1 line="398"> Lakkhādhikaṃ catura saṃkhiya kappa kālaṃ,</gatha1>
<gatha2 line="399">Saccena suṭṭhu paribhāvita vācino te;</gatha2>
<gatha3 line="400">Vācāya sacca phusitāya samenti jantu,</gatha3>
<gathalast line="401">Evaṃ visuddha vacanā janatā bhavantu.</gathalast>
<paragraph line="402" number="80"></paragraph>
<gatha1 line="403">Ādinna dhamma mahiyatthira suppatiṭṭhā,</gatha1>
<gatha2 line="404">Dhiṭṭhāna pārami mahā vajiraddi tuyhaṃ;</gatha2>
<gatha3 line="405">Sattena kena pi yathāhi abhejja nejjo,</gatha3>
<gathalast line="406">Evaṃ janāpi kusalesu adhiṭṭha hantu.</gathalast>
<hangnum line="407" number="81"></hangnum>
<gatha1 line="408"> Tvaṃ sabba satta cirabhāvita metta citta,</gatha1>
<gatha2 line="409">Toyehi saṃsamita kodha mahā hutāso;</gatha2>
<gatha3 line="410">Lokuttaraṃ taditaraṃ hitamāvahittho,</gatha3>
<gathalast line="411">Evaṃ janesu janatā hitamāvahantū.</gathalast>
<hangnum line="412" number="82"></hangnum>
<gatha1 line="413"> Mittopakāra paṭipakkha janāpakāre,</gatha1>
<gatha2 line="414">Tvaṃ nibbikāra manaso cirabhāvanāya;</gatha2>
<gatha3 line="415">Pattosilābha pabhutaṭṭusu nibbikāraṃ,</gatha3>
<gathalast line="416">Evaṃ janānunaya kopa nudā bhavantu.</gathalast>
<hangnum line="417" number="83"></hangnum>
<gatha1 line="418"> Sampanna hetu vibhavo tusite vimānaṃ,</gatha1>
<gatha2 line="419">Yuttaṃ guṇehi navabhippadavī vimānaṃ;</gatha2>
<gatha3 line="420">Tvaṃ vādhiparamidhirohiniyā tiloko,</gatha3>
<gathalast line="421">Ārohatu bhaya sukhaṃ padavī vimānaṃ.</gathalast>
<hangnum line="422" number="84"></hangnum>
<gatha1 line="423"> Tvaṃverahaṃsi samabujjhi yathāca sammā,</gatha1>
<gatha2 line="424">Sampanna vijja caraṇo sugatosi hontu;</gatha2>
<gatha3 line="425">Lokaṃ vido purisadammasusārathī si,</gatha3>
<gathalast line="426">Satthāsi bujjhi bhagavā si tatheva jantu.</gathalast>
<hangnum line="427" number="85"></hangnum>
<gatha1 line="428"> Saccitta bhū nidahitaṃ janatāya tuyhaṃ,</gatha1>
<gatha2 line="429">Kalyāṇavaṇṇaratanaṇṇavajātibhinnaṃ;</gatha2>
<gatha3 line="430">Dukkhaggi cora jalupaddutajāti gehe,</gatha3>
<gathalast line="431">Tassā sukhaṃ bhavatu jīvitumāpadāya.</gathalast>
<hangnum line="432" number="86"></hangnum>
<gatha1 line="433"> Vācā vicitta vara tantu gataṅgi kaṇṭhe,</gatha1>
<gatha2 line="434">Svā mutta sagguṇa mahā ratanā valī te;</gatha2>
<gatha3 line="435">Vevaṇṇi yattani bhavaṃ sakalampahāya,</gatha3>
<gathalast line="436">Hotañjanassa siri saṅgama maṅgalāya.</gathalast>
<hangnum line="437" number="87"></hangnum>
<gatha1 line="438"> Taṃ sagguṇatthava dahaṭṭha sutippanāli,</gatha1>
<gatha2 line="439">Nissandamāna guṇanīra nipāna tinte;</gatha2>
<gatha3 line="440">Khettetta saññini janā kata loma haṃsa,</gatha3>
<gathalast line="441">Bījankurī kusala sassa phalaṃ labhantu.</gathalast>
<hangnum line="442" number="88"></hangnum>
<gatha1 line="443"> Āpāyikappabhuti dukkha nidāgha kāla,</gatha1>
<gatha2 line="444">Santāpitā nikhila loka mano kadambā;</gatha2>
<gatha3 line="445">Taṃ vaṅṇa megha phusanā hasanaṅkurehi,</gatha3>
<gathalast line="446">Iddhā bhavantu mati vallari vellītā te.</gathalast>
<hangnum line="447" number="89"></hangnum>
<gatha1 line="448"> Hetuddasā phaladasā samavaṭṭhitaṃ taṃ,</gatha1>
<gatha2 line="449">Sabbattha satta hitamāvahaṇena siddhaṃ;</gatha2>
<gatha3 line="450">Cintāpathātiganubhāva vibhāvanante,</gatha3>
<gathalast line="451">Bhūtānamatthu caritabbhutamattha sidhyā.</gathalast>
<hangnum line="452" number="90"></hangnum>
<gatha1 line="453"> Aṅgārakāsumabhilaṅghiya dāna kāle,</gatha1>
<gatha2 line="454">Bhattattano pada paṭicchaka paṅkajā ca;</gatha2>
<gatha3 line="455">Yātakkhaṇe tava pade dhaṭamuṭṭhahitvā,</gatha3>
<gathalast line="456">Paṅkeruhāṃ siva madhuṃ sarataṃ dadantu.</gathalast>
<hangnum line="457" number="91"></hangnum>
<gatha1 line="458"> Saccena maccha pati vassita vassadhārā,</gatha1>
<gatha2 line="459">Satte dayāya tava vassita vassadhārā;</gatha2>
<gatha3 line="460">Gimhe janassa samayiṃsu yathā tathātā,</gatha3>
<gathalast line="461">Dhamambuvuṭṭhiva samentu kilesa dāhe.</gathalast>
<hangnum line="462" number="92"></hangnum>
<gatha1 line="463"> Chaddanta nāga patinā khamatā parādhaṃ,</gatha1>
<gatha2 line="464">Chetvā kare ṭhapita dantavarāva luddaṃ;</gatha2>
<gatha3 line="465">Loke hitāya ṭhapitā tava danta dhātu,</gatha3>
<gathalast line="466">Seṭṭhā janaṃ siva puraṃ lahu pāpayantu.</gathalast>
<hangnum line="467" number="93"></hangnum>
<gatha1 line="468"> Taṃ temiyākhya yatinossama mālakamhi,</gatha1>
<gatha2 line="469">Okiṇṇa mutta kanakā vuja vippakiṇṇā;</gatha2>
<gatha3 line="470">Kāruñña vārida cuto daka bindu bandhū,</gatha3>
<gathalast line="471">Dhātu samentu tava jantusu dukkhadāhe.</gathalast>
<hangnum line="472" number="94"></hangnum>
<gatha1 line="473"> Raṭṭhassa attha caraṇāya asammukhassa,</gatha1>
<gatha2 line="474">Rāmena dinna tiṇa saṃkhata pādukāva;</gatha2>
<gatha3 line="475">Bhuttā tayā ciramasammukha nāgatassa,</gatha3>
<gathalast line="476">Lokassa atthamanu tiṭṭhatu patta dhātu.</gathalast>
<hangnum line="477" number="95"></hangnum>
<gatha1 line="478"> Vutto janānamupadissa varāha raññā,</gatha1>
<gatha2 line="479">Satthiṃ sahassa saradaṃ viya ñāya dhammo;</gatha2>
<gatha3 line="480">Ādeyya heyyamupadissa tayā pavutto,</gatha3>
<gathalast line="481">Dhammo pavattatu ciraṃ janatā hitāya.</gathalast>
<hangnum line="482" number="96"></hangnum>
<gatha1 line="483"> Mārāri maddana hitādhigamaṃ karotā,</gatha1>
<gatha2 line="484">Bhatto tayā vara mahā jaya bodhi rājā;</gatha2>
<gatha3 line="485">Saggā pavavagga hitahetu janassa hantvā,</gatha3>
<gathalast line="486">Sabbantarāyamiha tiṭṭhatu suṭṭhu sajjo.</gathalast>
<hangnum line="487" number="97"></hangnum>
<gatha1 line="488"> Sāmoda vaṇṇa bhajanī guṇa mañjarīyaṃ,</gatha1>
<gatha2 line="489">Cariyā latā vikasitā tava sapphalaṅgaṃ;</gatha2>
<gatha3 line="490">Okiṇṇa citta madhupe rasa pīṇayanti,</gatha3>
<gathalast line="491">Sambhāvitā bhuvi pavattatu matthakehi.</gathalast>
<hangnum line="492" number="98"></hangnum>
<gatha1 line="493"> Sambuddha selavalayantara jānanavhā,</gatha1>
<gatha2 line="494">Nottattato tipathagā yati sāgaraṭṭhā;</gatha2>
<gatha3 line="495">Dhammā pagā suti vase tarite puṇanti,</gatha3>
<gathalast line="496">Sambhāra sassamiha vattatu pacayanti.</gathalast>
<hangnum line="497" number="99"></hangnum>
<gatha1 line="498"> Paññāṇa kūpa sita paggaha vāyu gāhī,</gatha1>
<gatha2 line="499">Saddhā lakāra sahitā sati pota vāhā;</gatha2>
<gatha3 line="500">Sampāpayātu bhava sāgara pāra tīra,</gatha3>
<gathalast line="501">Sappattanaṃ varadhane pati patti nāvā.</gathalast>
<hangnum line="502" number="100"></hangnum>
<gatha1 line="503"> Bojjhaṅga satta ratanākara dhamma khandha,</gatha1>
<gatha2 line="504">Gambhīra nīra caya sāsana sāgaro saṃ;</gatha2>
<gatha3 line="505">So sīlyananta tanu veṭitha ñāṇa mantha,</gatha3>
<gathalast line="506">Selena manthitavataṃ disatā mataṃ ve.</gathalast>
<hangnum line="507" number="101"></hangnum>
<gatha1 line="508"> Vuttena tena vidhinā vidhinā tato taṃ,</gatha1>
<gatha2 line="509">Laddhā nubhūtamamataṃ khila dosa nāsaṃ;</gatha2>
<gatha3 line="510">Accanta roga jaratā maraṇā bhi bhūtaṃ,</gatha3>
<gathalast line="511">Bhūtaṃ karotu amaraṃ ajaraṃ arogaṃ.</gathalast>
<hangnum line="512" number="102"></hangnum>
<gatha1 line="513"> Saddhamma rāja raviniggata dhammaraṃsi,</gatha1>
<gatha2 line="514">Phullo dhutaṅgadala saṃvara kesarāli;</gatha2>
<gatha3 line="515">Saṅghāravinda nikaro samadhuṃ samādhi,</gatha3>
<gathalast line="516">Sakkiṇṇiko disatu sāsana vāpi jato.</gathalast>
<hangnum line="517" number="103"></hangnum>
<gatha1 line="518"> Ānanda rañña ratanādi mahā yatinda,</gatha1>
<gatha2 line="519">Niccappabuddha padumappiya sevinaṅgī;</gatha2>
<gatha3 line="520">Buddhappiyena ghana buddha guṇappiyena,</gatha3>
<gathalast line="521">Therālinā racita pajjamadhuṃ pibantu.</gathalast>
<hangnum line="522" number="104"></hangnum>
<gatha1 line="523"> Itthaṃ rūpa guṇānukittanavasā taṃ taṃ hitā siṃ sato,</gatha1>
<gatha2 line="524">Vatthānussati vattita iha yathā sattesu mettā ca me;</gatha2>
<gatha3 line="525">Evaṃ tābhi bhavanta ruttara tarā vattantu tā bodhi me,</gatha3>
<gathalast line="526">Saṃyogoca dhanehi santihi bhave kalyāna mittehi ca.</gathalast>
</body>
</document>