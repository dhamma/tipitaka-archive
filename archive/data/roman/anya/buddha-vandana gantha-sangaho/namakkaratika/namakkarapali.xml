<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0601n.nrf0.xml</normativeSource>
    <archivePath>roman/anya/buddha-vandana gantha-sangaho/namakkaratika/namakkarapali.xml</archivePath>
    <baseFileName>namakkarapali</baseFileName>
    <titlePath>Namakkārapāḷi - Namakkāraṭīkā - Buddha-vandanā gantha-saṅgaho - Anya</titlePath>
    <versions>
    </versions>
  </metadata>
  <content>
    <centered line="1"> Namo tassa bhagavato arahato sammāsambuddhassa</centered>
    <chapter line="2">Namakkārapāḷi</chapter>
    <hangnum line="3" number="1"></hangnum>
    <gatha1 line="4"> Sugataṃ <pageBreak edition="M" number="0.0001" /> sugataṃ seṭṭhaṃ, kusalaṃkusalaṃ jahaṃ;</gatha1>
    <gathalast line="5">Amataṃ amataṃ santaṃ, asamaṃ asamaṃ dadaṃ.</gathalast>
    <gatha1 line="6">Saraṇaṃ saraṇaṃ lokaṃ, araṇaṃ araṇaṃ karaṃ;</gatha1>
    <gathalast line="7">Abhayaṃ abhayaṃ ṭhānaṃ, nāyakaṃ nāyakaṃ name.</gathalast>
    <hangnum line="8" number="2"></hangnum>
    <gatha1 line="9"> Nayanasubhagakāyaṅgaṃ,</gatha1>
    <gatha2 line="10">Madhuravarasaropetaṃ;</gatha2>
    <gatha3 line="11">Amitaguṇagaṇādhāraṃ,</gatha3>
    <gathalast line="12">Dasabalamatulaṃ vande.</gathalast>
    <hangnum line="13" number="3"></hangnum>
    <gatha1 line="14"> Yo buddho dhitimāññadhārako,</gatha1>
    <gatha2 line="15">Saṃsāre anubhosi kāyikaṃ;</gatha2>
    <gatha3 line="16">Dukkhaṃ cetasikañca lokato,</gatha3>
    <gathalast line="17">Taṃ vande naradevamaṅgalaṃ.</gathalast>
    <hangnum line="18" number="4"></hangnum>
    <gatha1 line="19"> Bāttiṃsatilakkhaṇacitradehaṃ,</gatha1>
    <gatha2 line="20">Dehajjutiniggatapajjalantaṃ;</gatha2>
    <gatha3 line="21">Paññādhitisīlaguṇoghavindaṃ,</gatha3>
    <gathalast line="22">Vande munimantimajātiyuttaṃ.</gathalast>
    <hangnum line="23" number="5"></hangnum>
    <gatha1 line="24"> Pātodayaṃ bāladivākaraṃva,</gatha1>
    <gatha2 line="25">Majjhe yatīnaṃ lalitaṃ sirīhi;</gatha2>
    <gatha3 line="26">Puṇṇindusaṅkāsamukhaṃ anejaṃ,</gatha3>
    <gathalast line="27">Vandāmi sabbaññumahaṃ munindaṃ.</gathalast>
    <hangnum line="28" number="6"></hangnum>
    <gatha1 line="29"> Upetapuñño <pageBreak edition="M" number="0.0002" /> varabodhimūle,</gatha1>
    <gatha2 line="30">Sasenamāraṃ sugato jinitvā;</gatha2>
    <gatha3 line="31">Abojjhi bodhiṃ aruṇodayamhi,</gatha3>
    <gathalast line="32">Namāmi taṃ mārajinaṃ abhaṅgaṃ.</gathalast>
    <hangnum line="33" number="7"></hangnum>
    <gatha1 line="34"> Rāgādichedāmalañāṇakhaggaṃ,</gatha1>
    <gatha2 line="35">Satīsamaññāphalakābhigāhaṃ;</gatha2>
    <gatha3 line="36">Sīloghalaṅkāravibhūsitaṃ taṃ,</gatha3>
    <gathalast line="37">Namāmibhiññāvaramiddhupetaṃ.</gathalast>
    <hangnum line="38" number="8"></hangnum>
    <gatha1 line="39"> Dayālayaṃ sabbadhi dukkaraṃ karaṃ,</gatha1>
    <gatha2 line="40">Bhavaṇṇavātikkamamaggataṃ gataṃ;</gatha2>
    <gatha3 line="41">Tilokanāthaṃ susamāhitaṃ hitaṃ,</gatha3>
    <gathalast line="42">Samantacakkhuṃ paṇamāmi taṃmitaṃ.</gathalast>
    <hangnum line="43" number="9"></hangnum>
    <gatha1 line="44"> Tahiṃ tahiṃ pāramisañcayaṃ cayaṃ,</gatha1>
    <gatha2 line="45">Gataṃ gataṃ sabbhi sukhappadaṃ padaṃ;</gatha2>
    <gatha3 line="46">Narānarānaṃ sukhasambhavaṃ bhavaṃ,</gatha3>
    <gathalast line="47">Namānamānaṃ jinapuṅgavaṃ gavaṃ.</gathalast>
    <hangnum line="48" number="10"></hangnum>
    <gatha1 line="49"> Maggaṅganāvaṃ munidakkhanāviko,</gatha1>
    <gatha2 line="50">Īhāphiyaṃ ñāṇakarena gāhako;</gatha2>
    <gatha3 line="51">Āruyha yo tāya bahū bhavaṇṇavā,</gatha3>
    <gathalast line="52">Tāresi taṃ buddhamaghappahaṃ name.</gathalast>
    <hangnum line="53" number="11"></hangnum>
    <gatha1 line="54"> Samatiṃsatipāramisambharaṇaṃ,</gatha1>
    <gatha2 line="55">Varabodhidume catusaccadasaṃ;</gatha2>
    <gatha3 line="56">Varamiddhigataṃ naradevahitaṃ,</gatha3>
    <gathalast line="57">Tibhavūpasamaṃ paṇamāmi jinaṃ.</gathalast>
    <hangnum line="58" number="12"></hangnum>
    <gatha1 line="59"> Satapuññajalakkhaṇikaṃ virajaṃ,</gatha1>
    <gatha2 line="60">Gaganūpamadhiṃ dhitimerusamaṃ;</gatha2>
    <gatha3 line="61">Jalajūpamasītalasīlayutaṃ,</gatha3>
    <gathalast line="62">Pathavīsahanaṃ paṇamāmi jinaṃ.</gathalast>
    <hangnum line="63" number="13"></hangnum>
    <gatha1 line="64"> Yo <pageBreak edition="M" number="0.0003" /> buddho sumati dive divākarova,</gatha1>
    <gatha2 line="65">Sobhanto ratijanane silāsanamhi;</gatha2>
    <gatha3 line="66">Āsīno sivasukhadaṃ adesi dhammaṃ,</gatha3>
    <gathalast line="67">Devānaṃ tamasadisaṃ namāmi niccaṃ.</gathalast>
    <hangnum line="68" number="14"></hangnum>
    <gatha1 line="69"> Yo pādapaṅkajamuduttalarājikehi,</gatha1>
    <gatha2 line="70">Lokehi tīhivikalehi nirākulehi;</gatha2>
    <gatha3 line="71">Sampāpuṇe nirupameyyatameva nātho,</gatha3>
    <gathalast line="72">Taṃ sabbalokamahitaṃ asamaṃ namāmi.</gathalast>
    <hangnum line="73" number="15"></hangnum>
    <gatha1 line="74"> Buddhaṃ narānarasamosaraṇaṃ dhitattaṃ,</gatha1>
    <gatha2 line="75">Paññāpadīpajutiyā vihatandhakāraṃ;</gatha2>
    <gatha3 line="76">Atthābhikāmanaradevahitāvahaṃ taṃ,</gatha3>
    <gathalast line="77">Vandāmi kāruṇikamaggamanantañāṇaṃ.</gathalast>
    <hangnum line="78" number="16"></hangnum>
    <gatha1 line="79"> Akhilaguṇanidhāno yo munindopagantvā,</gatha1>
    <gatha2 line="80">Vanamisipatanavhaṃ saññatānaṃ niketaṃ;</gatha2>
    <gatha3 line="81">Tahimakusalachedaṃ dhammacakkaṃ pavatto,</gatha3>
    <gathalast line="82">Tamatulamabhikantaṃ vandaneyyaṃ namāmi.</gathalast>
    <hangnum line="83" number="17"></hangnum>
    <gatha1 line="84"> Suciparivāritaṃ surucirappabhāhi rattaṃ,</gatha1>
    <gatha2 line="85">Sirivisarālayaṃ gupitamindriyehupetaṃ;</gatha2>
    <gatha3 line="86">Ravisasimaṇḍalappabhutilakkhaṇopacittaṃ,</gatha3>
    <gathalast line="87">Suranarapūjitaṃ sugatamādaraṃ namāmi.</gathalast>
    <hangnum line="88" number="18"></hangnum>
    <gatha1 line="89"> Maggoḷumpena muhapaṭighāsādiullolavīciṃ,</gatha1>
    <gatha2 line="90">Saṃsāroghaṃ tari tamabhayaṃ pārapattaṃ pajānaṃ;</gatha2>
    <gatha3 line="91">Tāṇaṃ leṇaṃ asamasaraṇaṃ ekatitthaṃ patiṭṭhaṃ,</gatha3>
    <gathalast line="92">Puññakkhettaṃ paramasukhadaṃ dhammarājaṃ namāmi.</gathalast>
    <hangnum line="93" number="19"></hangnum>
    <gatha1 line="94"> Kaṇḍambaṃmūle parahitakaro yo munindo nisinno,</gatha1>
    <gatha2 line="95">Accheraṃ sīghaṃ nayanasubhagaṃ ākulaṇṇaggijālaṃ;</gatha2>
    <gatha3 line="96">Dujjāladdhaṃsaṃ munibhijahitaṃ pāṭiheraṃ akāsi,</gatha3>
    <gathalast line="97">Vande taṃ seṭṭhaṃ paramaratijaṃ iddhidhammehupetaṃ.</gathalast>
    <hangnum line="98" number="20"></hangnum>
    <gatha1 line="99"> Munindakko <pageBreak edition="M" number="0.0004" /> yveko dayudayaruṇo ñāṇavitthiṇṇabimbo,</gatha1>
    <gatha2 line="100">Vineyyappāṇoghaṃ kamalakathitaṃ dhammaraṃsīvarehi;</gatha2>
    <gatha3 line="101">Subodhesī suddhe tibhavakuhare byāpitakkittinañca,</gatha3>
    <gathalast line="102">Tilokekaccakkhuṃ dukhamasahanaṃ taṃ mahesiṃ namāmi.</gathalast>
    <hangnum line="103" number="21"></hangnum>
    <gatha1 line="104"> Yo jino anekajātiyaṃ saputtadāramaṅgajīvitampi,</gatha1>
    <gatha2 line="105">Bodhipemato alaggamānaso adāsiyeva atthikassa;</gatha2>
    <gatha3 line="106">Dānapāramiṃ tato paraṃ apūri sīlapāramādikampi,</gatha3>
    <gathalast line="107">Tāsamiddhiyopayātamaggataṃ tamekadīpakaṃ namāmi.</gathalast>
    <hangnum line="108" number="22"></hangnum>
    <gatha1 line="109"> Devādevātidevaṃ nidhanavapudharaṃ mārabhaṅgaṃ abhaṅgaṃ,</gatha1>
    <gatha2 line="110">Dīpaṃ dīpaṃ pajānaṃ jayavarasayane bodhipattaṃdhipattaṃ;</gatha2>
    <gatha3 line="111">Brahmābrahmāgatānaṃ varagirakathikaṃ pāpahīnaṃ pahīnaṃ,</gatha3>
    <gathalast line="112">Lokālokābhirāmaṃ satatamabhiname taṃ munindaṃ munindaṃ.</gathalast>
    <hangnum line="113" number="23"></hangnum>
    <gatha1 line="114"> Buddho nigrodhabimbo mudukaracaraṇo brahmaghoseṇijaṅgho,</gatha1>
    <gatha2 line="115">Kosacchādaṅgajāto punarapi sugato suppatiṭṭhitapādo;</gatha2>
    <gatha3 line="116">Mūdodātuṇṇalomo athamapi sugato brahmujuggattabhāvo,</gatha3>
    <gathalast line="117">Nīlakkhī dīghapaṇhī sukhumamalachavī thomyarasaggasaggī.</gathalast>
    <hangnum line="118" number="24"></hangnum>
    <gatha1 line="119"> Cattālīsaggadanto samakalapanajo antaraṃsappapīno,</gatha1>
    <gathalast line="120">Cakkenaṅkitapādo aviraḷadasano mārajussaṅkhapādo.</gathalast>
    <gatha1 line="121">Tiṭṭhanto <pageBreak edition="M" number="0.0005" /> nonamantobhayakaramudunā jaṇṇukānāmasanto,</gatha1>
    <gathalast line="122">Vaṭṭakkhandho jino gotaruṇapakhumako sīhapubbaḍḍhakāyo.</gathalast>
    <hangnum line="123" number="25"></hangnum>
    <gatha1 line="124"> Sattappīno ca dīghaṅguli matha sugato lomakūpekalomo,</gatha1>
    <gathalast line="125">Sampannodātadāṭho kanakasamataco nīlamuddhaggalomo.</gathalast>
    <gatha1 line="126">Sambuddho thūlajivho atha sīhahanuko jālikappādahattho,</gatha1>
    <gathalast line="127">Nātho uṇhīsasīso itiguṇasahitaṃ taṃ mahesiṃ namāmi.</gathalast>
    <hangnum line="128" number="26"></hangnum>
    <gatha1 line="129"> Buddhobuddhotighoso atidulabhataro kā kathā buddhabhāvo,</gatha1>
    <gathalast line="130">Loke tasmā vibhāvī vividhahitasukhaṃ sādhavo patthayantā.</gathalast>
    <gatha1 line="131">Iṭṭhaṃ atthaṃ vahantaṃ suranaramahitaṃ nibbhayaṃ dakkhiṇeyyaṃ,</gatha1>
    <gathalast line="132">Lokānaṃ nandivaḍḍhaṃ dasabalamasamaṃ taṃ namassantu niccaṃ.</gathalast>
    <hangnum line="133" number="27"></hangnum>
    <gatha1 line="134"> Puññenetena sohaṃ nipuṇamati sato samparāye ca titto,</gatha1>
    <gathalast line="135">Dakkho diṭṭhujjupañño avikalavīriyo bhogavā saṃvibhāgī.</gathalast>
    <gatha1 line="136">Tikkho sūro dhitatto saparahitacaro dīghajīvī arogo,</gatha1>
    <gathalast line="137">Dhañño vaṇṇo yasassī atibalavadharo kittimā khantupeto.</gathalast>
    <hangnum line="138" number="28"></hangnum>
    <gatha1 line="139"> Saddho <pageBreak edition="M" number="0.0006" /> dātaṅgupeto paramasiridharo diṭṭhadhamme viratto,</gatha1>
    <gathalast line="140">Lajjī kalyāṇamitto abhiratakusalo pañcasīlādirakkho.</gathalast>
    <gatha1 line="141">Appiccho appakodho ativujuhadayo iddhimā appameyyo,</gatha1>
    <gathalast line="142">Pāsaṃso pemavāco sujanaguṇavidū māmako so bhaveyyaṃ.</gathalast>
    <hangnum line="143" number="29"></hangnum>
    <gatha1 line="144"> Itthaṃ asaṅkhaye nātha, guṇe lakkhaṇadīpite;</gatha1>
    <gathalast line="145">Gāthāsu sūcakāsveka, gāthampi sarate budho.</gathalast>
    <hangnum line="146" number="30"></hangnum>
    <gatha1 line="147"> Caturāpāyamutto so, sādhakatthadvayassa ca;</gatha1>
    <gathalast line="148">Hatūpaddavajālo ca, lābhī hitasukhassa ca.</gathalast>
    <hangnum line="149" number="31"></hangnum>
    <gatha1 line="150"> Adhipo naradevānaṃ, catudīpissaropi vā;</gatha1>
    <gathalast line="151">Bhaveyya antime dehe, tamaññaṃ setachattakaṃ.</gathalast>
    <hangnum line="152" number="32"></hangnum>
    <gatha1 line="153"> Bhāvanāyānamāruyha, samamessati subbato;</gatha1>
    <gathalast line="154">Imasmiṃ attabhāvepi, arogo dīghajīviko.</gathalast>
    <hangnum line="155" number="33"></hangnum>
    <gatha1 line="156"> Pūjito sabbalokehi, bhāvanābhiratīmano;</gatha1>
    <gathalast line="157">Janappiyo manāpo ca, kā kathākhiladhāraṇe.</gathalast>
    <centered line="158">Namakkārapāḷi niṭṭhitā.</centered>
  </content>
</document>