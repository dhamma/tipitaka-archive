<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e0605n.nrf22.xml</normativeSource>
    <source>roman/anya/buddha-vandana gantha-sangaho/jinalankara/maraparajayadipanigatha.xml</source>
    <script>roman</script>
    <directory>/anya/buddha-vandana gantha-sangaho/jinalankara</directory>
    <basename>maraparajayadipanigatha</basename>
    <titlePath>Māraparājayadīpanīgāthā - Jinālaṅkāra - Buddha-vandanā gantha-saṅgaho - Anya</titlePath>
  </metadata>
<content>
    <chapter line="1">Māraparājayadīpanīgāthā</chapter>
    <hangnum line="2" number="115"></hangnum>
    <gatha1 line="3"> Tibuddhakhettamhi tisetachattaṃ,</gatha1>
    <gatha2 line="4">Laddhāna lokādhipatī bhaveyya;</gatha2>
    <gatha3 line="5">Gantvāna bodhimhiparājitāsane,</gatha3>
    <gathalast line="6">Yuddhāya mārenacalo nisīdi.</gathalast>
    <hangnum line="7" number="116"></hangnum>
    <gatha1 line="8"> Datvāna maṃsaṃ rajjaṃ pitā suddhodano tadā,</gatha1>
    <gathalast line="9">Namassamāno sirasā setachattena pūjayi.</gathalast>
    <hangnum line="10" number="118"></hangnum>
    <gatha1 line="11"> Sayaṃ nārāyanabalo abhiññābalapāragū,</gatha1>
    <gathalast line="12">Jetuṃ sabbassa lokassa bodhimaṇḍaṃupāgami.</gathalast>
    <hangnum line="13" number="119"></hangnum>
    <gatha1 line="14"> Tadā vasavattīrājā chakāmavacarissaro,</gatha1>
    <gathalast line="15">Sasenāvāhano bodhimaṇḍaṃ yuddhāyupāgami.</gathalast>
    <hangnum line="16" number="120"></hangnum>
    <gatha1 line="17"> Etha gaṇgatha bandhatha chaṭṭetha ceṭakaṃ imaṃ,</gatha1>
    <gathalast line="18">Manussakalale jāto kimihanti na maññati.</gathalast>
    <hangnum line="19" number="121"></hangnum>
    <gatha1 line="20"> Jalantaṃ navavidhaṃ vassaṃ vassāpeti anappakaṃ,</gatha1>
    <gathalast line="21">Dhūmandhakāraṃ katvāna pātesi asinaṃ bahuṃ.</gathalast>
    <hangnum line="22" number="122"></hangnum>
    <gatha1 line="23"> Cakkāvudhaṃ khipento pi nāsakkhi kiñci kātave,</gatha1>
    <gathalast line="24">Gahetabbaṃ hi gahaṇaṃ apassanto itibravi.</gathalast>
    <hangnum line="25" number="123"></hangnum>
    <gatha1 line="26"> Siddhattha kasmā āsi nu āsane mama santake,</gatha1>
    <gathalast line="27">Uṭṭhehi āsanā no ce phālemi hadayaṃ tava.</gathalast>
    <hangnum line="28" number="124"></hangnum>
    <gatha1 line="29"> Sapādamūle kīḷantaṃ passanto taruṇaṃ sutaṃ,</gatha1>
    <gathalast line="30">Pitā vudikkhi taṃ māraṃ mettāyanto dayaparo.</gathalast>
    <hangnum line="31" number="125"></hangnum>
    <gatha1 line="32"> Tadā so asambhivācaṃ sīhanādaṃ nadī muni,</gatha1>
    <gathalast line="33">Na jānāti sayaṃ mayhaṃ dāsabhāvapiyaṃ khaḷo.</gathalast>
    <hangnum line="34" number="126"></hangnum>
    <gatha1 line="35"> Yena kenaci kammena jāto devapure vare,</gatha1>
    <gathalast line="36">Sakaṃ gatiṃ ajānanto lokajeṭṭhoti maññati.</gathalast>
    <hangnum line="37" number="127"></hangnum>
    <gatha1 line="38"> Anantalokakhātumhi sattānaṃ hi kataṃ subhaṃ,</gatha1>
    <gathalast line="39">Mayhekapāramiyā pi kalaṃ nagghati soḷasiṃ.</gathalast>
    <hangnum line="40" number="128"></hangnum>
    <gatha1 line="41"> Tiracchāno saso hutvā disvā yācakamāgataṃ,</gatha1>
    <gathalast line="42">Pacitvāna sakaṃ maṃsaṃ patiioggimhi dātave.</gathalast>
    <hangnum line="43" number="129"></hangnum>
    <gatha1 line="44"> Evaṃ anantakālesu kataṃ dukkarakārikaṃ,</gatha1>
    <gathalast line="45">Ko hi nāma kareyyañño anummatto sacetano.</gathalast>
    <hangnum line="46" number="130"></hangnum>
    <gatha1 line="47"> Evaṃ anantapuññehi siddhaṃ dehamimaṃ pana,</gatha1>
    <gathalast line="48">Yathābhutaṃ ajānanto manussosī ti maññati.</gathalast>
    <hangnum line="49" number="131"></hangnum>
    <gatha1 line="50"> Nāhaṃ manussomanusso na brahmā na ca devatā,</gatha1>
    <gathalast line="51">Jarāmaraṇaṃ lokassa dassetuṃ panidhāgato.</gathalast>
    <hangnum line="52" number="132"></hangnum>
    <gatha1 line="53"> Anupalitto lokena jātonantajino ahaṃ,</gatha1>
    <gathalast line="54">Buddho bodhitale hutvā tāremi janataṃ bahuṃ.</gathalast>
    <hangnum line="55" number="133"></hangnum>
    <gatha1 line="56"> Samantā dhajinaṃ disvā yuddhaṃ māraṃ savāhanaṃ,</gatha1>
    <gathalast line="57">Yuddhāya paccugacchāmi mā maṃ ṭhānā acāvayi.</gathalast>
    <hangnum line="58" number="134"></hangnum>
    <gatha1 line="59"> Yante taṃ nappasahati senaṃ loko sadevako,</gatha1>
    <gathalast line="60">Tante paññāya gacchāmi āmaṃ pattaṃ va asmanā.</gathalast>
    <hangnum line="61" number="135"></hangnum>
    <gatha1 line="62"> Icchanto sāsape gabbhe caṅkamāmi ito cito,</gatha1>
    <gathalast line="63">Icchanto lokadhātumhi attabhāvena chādayi.</gathalast>
    <hangnum line="64" number="136"></hangnum>
    <gatha1 line="65"> Ete sabbe gahetvāna cuṇṇetuṃ accharāyapi,</gatha1>
    <gathalast line="66">Atthi thāmaṃ balaṃ mayhaṃ pāṇaghāto na vaṭṭati.</gathalast>
    <hangnum line="67" number="137"></hangnum>
    <gatha1 line="68"> Imassa gaṇḍuppādassa āyudhena balena kiṃ,</gatha1>
    <gathalast line="69">Mayhaṃ hi tena pāpena sallāpo pi na yujjati.</gathalast>
    <hangnum line="70" number="138"></hangnum>
    <gatha1 line="71"> Pallaṅkaṃ mama bhāvāya kimatthaññena sakkhinā,</gatha1>
    <gathalast line="72">Kampitā maddiyā dānā sakkhi hoti ayaṃ mahī.</gathalast>
    <hangnum line="73" number="139"></hangnum>
    <gatha1 line="74"> Iti vatvā dakkhiṇaṃ bāhuṃ pathaviyā paṇamayi,</gatha1>
    <gathalast line="75">Tadā kampittha pathavī mahāghoso ajāyatha.</gathalast>
    <hangnum line="76" number="140"></hangnum>
    <gatha1 line="77"> Pathavīghosena ākāse gajjanto asani phali,</gatha1>
    <gathalast line="78">Tasmiṃ majjhe gato māro sapariso bhayatajjito.</gathalast>
    <hangnum line="79" number="141"></hangnum>
    <gatha1 line="80"> Mahāvātasamuddhatabhasmaṃ va vikiriyyatha,</gatha1>
    <gathalast line="81">Mahāghoso ajāyittha siddhatassa jayo iti.</gathalast>
  </content>
</document>