<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0605n.nrf10.xml</normativeSource>
    <archivePath>roman/anya/buddha-vandana gantha-sangaho/jinalankara/paduddharavimhayadipanigatha.xml</archivePath>
    <baseFileName>paduddharavimhayadipanigatha</baseFileName>
    <titlePath>Pāduddhāravimhayadīpanīgāthā - Jinālaṅkāra - Buddha-vandanā gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Pāduddhāravimhayadīpanīgāthā</chapter>
    <hangnum line="2" number="65"></hangnum>
    <gatha1 line="3"> Yāvañcayaṃ ravi caratyacalena ruddhe,</gatha1>
    <gatha2 line="4">Yāvañca cakkaratanañca payāti loke;</gatha2>
    <gatha3 line="5">Tāvissaro nabhacaro jitacāturanto,</gatha3>
    <gathalast line="6">Hitvā kathaṃ nu padamuddhari so nirāso.</gathalast>
    <hangnum line="7" number="66"></hangnum>
    <gatha1 line="8"> Dīpe mahā ca caturādhikadvesahasse,</gatha1>
    <gatha2 line="9">Tatrāpi seṭṭhabhajitaṃ varajambudīpaṃ;</gatha2>
    <gatha3 line="10">Bhūnābhikaṃ kapilavatthupuraṃ surammaṃ,</gatha3>
    <gathalast line="11">Hitvā kathaṃ nu padamuddhari so nirāso.</gathalast>
    <hangnum line="12" number="67"></hangnum>
    <gatha1 line="13"> Ñātīnasīti kulato hi sahassa sākye,</gatha1>
    <gatha2 line="14">Hatthissadhaññadhanino vijitārisaṇghe;</gatha2>
    <gatha3 line="15">Gottena gotamabhavaṃ pitarañjanaggaṃ,</gatha3>
    <gathalast line="16">Hitvā kathaṃ nu padamuddhari so nirāso.</gathalast>
    <hangnum line="17" number="68"></hangnum>
    <gatha1 line="18"> Rammaṃ surammavasatiṃ ratanujjalantaṃ,</gatha1>
    <gatha2 line="19">Gimhepi vimhayakaraṃ suramandirābhaṃ;</gatha2>
    <gatha3 line="20">Ussāpitaddhajapaṭākasitātapattaṃ,</gatha3>
    <gathalast line="21">Hitvā kathaṃ nu padamuddhari so nirāso.</gathalast>
    <hangnum line="22" number="69"></hangnum>
    <gatha1 line="23"> Sapokkharā pokkharaṇī catasso,</gatha1>
    <gatha2 line="24">Supupphitā mandirato samantā;</gatha2>
    <gatha3 line="25">Kokā nadantūpari kokanāde,</gatha3>
    <gathalast line="26">Hitvā kathaṃ nu padamuddhari so nirāso.</gathalast>
    <hangnum line="27" number="70"></hangnum>
    <gatha1 line="28"> Sare saroje ruditāḷipāḷi,</gatha1>
    <gatha2 line="29">Samantato passati pañjarañjasā;</gatha2>
    <gatha3 line="30">Disvāravindāni mukhāravindaṃ</gatha3>
    <gathalast line="31">Nāthassa lajjā viya saṃkujanti.</gathalast>
    <hangnum line="32" number="71"></hangnum>
    <gatha1 line="33"> Madhurā madhurābhirutā,</gatha1>
    <gatha2 line="34">Caritā padume padumeḷigaṇā;</gatha2>
    <gatha3 line="35">Vasatiṃ adhunā madhunā,</gatha3>
    <gathalast line="36">Akaruṃ jahitaṃ kimidaṃ patinā.</gathalast>
    <hangnum line="37" number="72"></hangnum>
    <gatha1 line="38"> Tamhā rasaṃ madhukarā bhavanaṃ haritvā,</gatha1>
    <gatha2 line="39">Ninnādino samadhuraṃ madhuraṃ karonti;</gatha2>
    <gatha3 line="40">Nādena nādamatiriccupavīṇayanti,</gatha3>
    <gathalast line="41">Naccanti tā surapure vaṇitā va tāva.</gathalast>
    <hangnum line="42" number="73"></hangnum>
    <gatha1 line="43"> Sañcoditā pīṇapayodharādharā,</gatha1>
    <gatha2 line="44">Virājitānaṅgajamekhalākhalā;</gatha2>
    <gatha3 line="45">Suraṅgaṇā vaṅgajaphassadā sadā,</gatha3>
    <gathalast line="46">Ramā ramāpenti varaṅgadāgadā.</gathalast>
    <hangnum line="47" number="74"></hangnum>
    <gatha1 line="48"> Karātirattā ratirattarāmā,</gatha1>
    <gatha2 line="49">Tāḷenti tāḷāvacare samantā;</gatha2>
    <gatha3 line="50">Naccuggatānekasahassahatthā,</gatha3>
    <gathalast line="51">Sakkopi kiṃ sakyasamoti codayuṃ.</gathalast>
    <hangnum line="52" number="75"></hangnum>
    <gatha1 line="53"> Visālanettā hasulā sumajjhā,</gatha1>
    <gatha2 line="54">Nimbatthanī vimhayagītasaddā;</gatha2>
    <gatha3 line="55">Alaṅkatā malladharā suvatthā,</gatha3>
    <gathalast line="56">Naccanti tāḷāvacarehi ghuṭṭhā.</gathalast>
    <hangnum line="57" number="76"></hangnum>
    <gatha1 line="58"> Yāsaṃ hi loke upamā natthi,</gatha1>
    <gatha2 line="59">Tāsaṃ hi phassesu kathāvakāsā;</gatha2>
    <gatha3 line="60">Taṃ tādisaṃ kāmaratiṃnubhonto,</gatha3>
    <gathalast line="61">Hitvā kathaṃ nu padamuddhari so nirāso.</gathalast>
    <hangnum line="62" number="77"></hangnum>
    <gatha1 line="63"> Pādepāde valayaviravāmekhalāvīṇānādā,</gatha1>
    <gatha2 line="64">Gītaṃgītaṃ patiratikaraṃ gāyatī gāyatī sā;</gatha2>
    <gatha3 line="65">Hatthehatthe valayacalitā sambhamaṃ sambhamanti,</gatha3>
    <gathalast line="66">Disvādisvā iti ratikaraṃ yāti hāhā kimīhā.</gathalast>
  </content>
</document>