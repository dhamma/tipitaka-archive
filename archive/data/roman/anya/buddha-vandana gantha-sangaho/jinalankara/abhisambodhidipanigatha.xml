<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e0605n.nrf23.xml</normativeSource>
    <archivePath>roman/anya/buddha-vandana gantha-sangaho/jinalankara/abhisambodhidipanigatha.xml</archivePath>
    <baseFileName>abhisambodhidipanigatha</baseFileName>
    <titlePath>Abhisambodhidīpanīgāthā - Jinālaṅkāra - Buddha-vandanā gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Abhisambodhidīpanīgāthā</chapter>
    <hangnum line="2" number="142"></hangnum>
    <gatha1 line="3"> Purato gacchati cando rajatacakkaṃ va ambare,</gatha1>
    <gathalast line="4">Sahassaraṃsi suriyo pacchimenupagacchati.</gathalast>
    <hangnum line="5" number="143"></hangnum>
    <gatha1 line="6"> Majjhe bodhidumacchatte pallaṅke apparājite,</gatha1>
    <gathalast line="7">Pallaṅkena nisīditvā dhammaṃ sammasate muni.</gathalast>
    <hangnum line="8" number="144"></hangnum>
    <gatha1 line="9"> Sakko tasmiṃ khaṇe saṅkhaṃ dhamanto abhidhāvati,</gatha1>
    <gathalast line="10">Brahmā tiyojanaṃ chattaṃ dhāreti munimuddhani.</gathalast>
    <hangnum line="11" number="145"></hangnum>
    <gatha1 line="12"> Maṇitālavaṇṭaṃ tusīto suyāmo vāḷabījaniṃ,</gatha1>
    <gathalast line="13">Nānāmaṅgalabhaṇḍāni gahito sesadevatā.</gathalast>
    <hangnum line="14" number="146"></hangnum>
    <gatha1 line="15"> Evaṃ dasasahassamhi sakko brahmā ca devatā,</gatha1>
    <gathalast line="16">Saṅkhādīnī dhamantā ca cakkavāḷamhi pūrayuṃ.</gathalast>
    <hangnum line="17" number="147"></hangnum>
    <gatha1 line="18"> Maṇgalāni gahetvāna tiṭṭhanti kāci devatā,</gatha1>
    <gathalast line="19">Dhajamāla gahetvāna tathā puṇṇaghaṭādayo.</gathalast>
    <hangnum line="20" number="148"></hangnum>
    <gatha1 line="21"> Tattha naccanti gāyanti seḷenti vādayanti ca,</gatha1>
    <gathalast line="22">Devā dasasahassamhi tuṭṭhahaṭṭhā pamoditā.</gathalast>
    <hangnum line="23" number="149"></hangnum>
    <gatha1 line="24"> Dhammāmatarasassādaṃ labhissāmassa santike,</gatha1>
    <gathalast line="25">Nayanāmatarasassādaṃ pāṭihāriyañca passituṃ.</gathalast>
    <hangnum line="26" number="150"></hangnum>
    <gatha1 line="27"> Jāramaraṇakantārā sokopāyāsasallato,</gatha1>
    <gathalast line="28">Mocesi kāmapāsamhā desento amataṃ padaṃ.</gathalast>
    <hangnum line="29" number="151"></hangnum>
    <gatha1 line="30"> Iti tuṭṭhehi devehi pūjiyanto narāsabho,</gatha1>
    <gathalast line="31">Kiñci pūjaṃ acintento cintento dhammamuttamaṃ.</gathalast>
    <hangnum line="32" number="152"></hangnum>
    <gatha1 line="33"> Sabbatthasādhito santo siddhattho apparājito,</gatha1>
    <gathalast line="34">Cakkavāḷasilāsāṇipākārehi manorame.</gathalast>
    <hangnum line="35" number="153"></hangnum>
    <gatha1 line="36"> Tārāmaṇikhacitākāsavitāne candadīpake,</gatha1>
    <gathalast line="37">Mānāratamapajjote mālāgandhādipūjite.</gathalast>
    <hangnum line="38" number="154"></hangnum>
    <gatha1 line="39"> Dibbehi chaṇabherīhi ghuṭṭhe maṅgalagītiyā,</gatha1>
    <gathalast line="40">Cakkavāḷe suppāsāde bodhimaṇḍamahātale.</gathalast>
    <hangnum line="41" number="155"></hangnum>
    <gatha1 line="42"> Bodhirukkhamaṇicchatte pallaṅke apparājite,</gatha1>
    <gathalast line="43">Nissinno paṭhame yāme purimaṃ jātimanussari.</gathalast>
    <hangnum line="44" number="156"></hangnum>
    <gatha1 line="45"> Namarūpāmanuppatti sudiṭṭhā hoti tenidhā,</gatha1>
    <gathalast line="46">Sakkātadiṭṭhi tenassa pahīnā hoti sabbaso.</gathalast>
    <hangnum line="47" number="157"></hangnum>
    <gatha1 line="48"> Tato hi dutiye yāme yathāyammupage sari,</gatha1>
    <gathalast line="49">Sudiṭṭhaṃ hoti tenassa kammakklesehi sambhavaṃ.</gathalast>
    <hangnum line="50" number="158"></hangnum>
    <gatha1 line="51"> Kaṅkhāvitaraṇī nāma ñāṇantaṃ samupāgataṃ,</gatha1>
    <gathalast line="52">Tenasesa pahīyittha kaṅkhā soḷasadhā ṭhitā.</gathalast>
    <hangnum line="53" number="159"></hangnum>
    <gatha1 line="54"> Tato so tatiye yāme dvādasaṅge asesato,</gatha1>
    <gathalast line="55">So paṭiccasamuppāde ñāṇamotārayī muni.</gathalast>
    <hangnum line="56" number="160"></hangnum>
    <gatha1 line="57"> Avijjavādyānulomena jarādipaṭilomato,</gatha1>
    <gathalast line="58">Sammasanto yathābhūtaṃ ñāṇadassanamāgami.</gathalast>
    <hangnum line="59" number="161"></hangnum>
    <gatha1 line="60"> Kappakoṭisatenāpi appameyyesu jātisu,</gatha1>
    <gathalast line="61">Lobhaṃ asesadānena vināsento punappunaṃ.</gathalast>
    <hangnum line="62" number="162"></hangnum>
    <gatha1 line="63"> Sīlena khantimettāya kokhadosaṃ nivāresi,</gatha1>
    <gathalast line="64">Paññāya mohaṃ chetvāna micchādiṭṭhi tatheva ca.</gathalast>
    <hangnum line="65" number="163"></hangnum>
    <gatha1 line="66"> Garūpasevanādīhi vicikicchaṃ vinodayaṃ,</gatha1>
    <gathalast line="67">Mānuddhaccaṃ vinodento kule jeṭṭhopacāyinā.</gathalast>
    <hangnum line="68" number="164"></hangnum>
    <gatha1 line="69"> Nekkhammena vināsento kāmarāgaṃ punappunaṃ,</gatha1>
    <gathalast line="70">Saccena visaṃvādaṃ kosajjaṃ vīriyena ca.</gathalast>
    <hangnum line="71" number="165"></hangnum>
    <gatha1 line="72"> Evaṃ dānādinā taṃ taṃ kilesaṇgaṃ vinodayaṃ,</gatha1>
    <gathalast line="73">Suvaḍḍhitā mahāpaññā kathaṃ santiṃ na rūhati.</gathalast>
    <hangnum line="74" number="166"></hangnum>
    <gatha1 line="75"> Sudukkaraṃ karitvāna dānādipaccayaṃ pure,</gatha1>
    <gathalast line="76">Na kiñci bhavasampattiṃ patthesi bodhimuttamaṃ.</gathalast>
    <hangnum line="77" number="167"></hangnum>
    <gatha1 line="78"> Paṇidhānamhā paṭṭhāya kataṃ puññañca patthanaṃ,</gatha1>
    <gathalast line="79">Ekkattha dāni sampattiṃ deti bodhiṃ asaṃsayaṃ.</gathalast>
    <hangnum line="80" number="168"></hangnum>
    <gatha1 line="81"> Tato so sabbasaṅkhāre aniccadukkhanattato,</gatha1>
    <gathalast line="82">Sammasantonulomena nibbānaṃ samupāgami.</gathalast>
    <hangnum line="83" number="169"></hangnum>
    <gatha1 line="84"> Savāsane kilese so jhāpentonumattaṃ pi ca,</gatha1>
    <gathalast line="85">Arahattappattiyā suddho buddho bodhitale ahu.</gathalast>
    <hangnum line="86" number="170"></hangnum>
    <gatha1 line="87"> Patto vimettiṃ varasetachattaṃ,</gatha1>
    <gatha2 line="88">So pītivegena udānudīrayi;</gatha2>
    <gatha3 line="89">Chetvāna māre vijitārisaṅgho,</gatha3>
    <gathalast line="90">Tibuddhakhettekadivākaro ahu.</gathalast>
    <hangnum line="91" number="171"></hangnum>
    <gatha1 line="92"> Rājādhirājā varamevamāsi,</gatha1>
    <gatha2 line="93">Tichattadhāri varadhammarājā;</gatha2>
    <gatha3 line="94">Mahāsahassaṃ pi ca lokadhātuṃ,</gatha3>
    <gathalast line="95">Sarena viññāpayituṃ samattho.</gathalast>
    <hangnum line="96" number="172"></hangnum>
    <gatha1 line="97"> Buddho lokāloke loke,</gatha1>
    <gatha2 line="98">Jāto satto konummatto;</gatha2>
    <gatha3 line="99">Suddhaṃ buddhaṃ oghā tiṇṇaṃ,</gatha3>
    <gathalast line="100">Saddho pañño ko no vande.</gathalast>
    <hangnum line="101" number="173"></hangnum>
    <gatha1 line="102"> Bhajitaṃ cajitaṃ pavanaṃ bhavanaṃ,</gatha1>
    <gatha2 line="103">Jahitaṃ gahitaṃ samalaṃ amalaṃ;</gatha2>
    <gatha3 line="104">Sugataṃ agataṃ sugatiṃ agatiṃ,</gatha3>
    <gathalast line="105">Namitaṃ amitaṃ namatiṃ sumatiṃ.</gathalast>
  </content>
</document>