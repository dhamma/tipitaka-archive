<?xml version="1.0"?>
<document>
<metadata>
<normativeSource>http://tipitaka.org/romn/cscd/e1209n.nrf.xml</normativeSource>
<archivePath>roman/anya/sihala-gantha-sangaho/telakatahagatha/telakatahagatha.xml</archivePath>
<title>Telakaṭāhagāthā  - Telakaṭāhagāthā  - Sihaḷa-gantha-saṅgaho - Anya</title>
</metadata>
<body>
<chapter line="1">Telakaṭāhagāthā <pageBreak edition="V" number="0.0001" /></chapter>
<centered line="2">Namo tassa bhagavato arahato sammāsambuddhassa</centered>
<hangnum line="3" number="1"></hangnum>
<gatha1 line="4">Laṃkissaro jayatu vāraṇarājagāmī</gatha1>
<gatha2 line="5">Bhogindabhoga rucirāyata pīṇa bāhu,</gatha2>
<gatha3 line="6">Sādhupacāranirato guṇasannivāso</gatha3>
<gathalast line="7">Dhamme ṭhito vīgatakodhamadāvalepo;</gathalast>
<hangnum line="8" number="2"></hangnum>
<gatha1 line="9">Yo sabbalokamahito karuṇādhivāso</gatha1>
<gatha2 line="10">Mokkhākaro ravikulambara puṇṇa cando,</gatha2>
<gatha3 line="11">Ñeyyodadhiṃ suvipulaṃ sakalaṃ vibuddho</gatha3>
<gathalast line="12">Lokuttamaṃ namatha taṃ sirasā munindaṃ;</gathalast>
<hangnum line="13" number="3"></hangnum>
<gatha1 line="14">Sopānamālamamalaṃ tidasālayassa</gatha1>
<gatha2 line="15">Saṃsāra sāgarasamuttaraṇāya setuṃ,</gatha2>
<gatha3 line="16">Sabbāgatībhaya vivajjita khema maggaṃ</gatha3>
<gathalast line="17">Dhammaṃ namassatha sadā muninā paṇītaṃ;</gathalast>
<hangnum line="18" number="4"><pageBreak edition="V" number="0.0002" /></hangnum>
<gatha1 line="19">Deyyaṃ tadappamapi yattha pasanna cittā</gatha1>
<gatha2 line="20">Datvā narā phalamuḷārataraṃ labhante,</gatha2>
<gatha3 line="21">Taṃ sabbadā dasabalenapi suppasatthaṃ</gatha3>
<gathalast line="22">Saṅghaṃ namassatha sadāmitapuññakhettaṃ;</gathalast>
<hangnum line="23" number="5"></hangnum>
<gatha1 line="24">Tejo balena mahatā ratanattayassa</gatha1>
<gatha2 line="25">Lokattayaṃ samadhigacchati yena mokkhaṃ,</gatha2>
<gatha3 line="26">Rakkhā na catthi ca samā ratanattayassa</gatha3>
<gathalast line="27">Tasmā sadā bhajatha taṃ ratanattayaṃ bho;</gathalast>
<hangnum line="28" number="6"></hangnum>
<gatha1 line="29">Laṃkissaro parahitekarato nirāso</gatha1>
<gatha2 line="30">Rattimpi jāgararato karuṇādhivāso,</gatha2>
<gatha3 line="31">Lokaṃ vibodhayati lokahitāya kāmaṃ</gatha3>
<gathalast line="32">Dhammaṃ samācaratha jāgariyānuyuttā;</gathalast>
<hangnum line="33" number="7"><pageBreak edition="V" number="0.0003" /></hangnum>
<gatha1 line="34">Sattopakāra niratā kusale sahāyā</gatha1>
<gatha2 line="35">Bho dullabhā bhuvi narā vihatappamādā,</gatha2>
<gatha3 line="36">Laṃkādhipaṃ guṇadhanaṃ kusale sahāyaṃ</gatha3>
<gathalast line="37">Āgamma saṃcaratha dhammamalaṃ pamādaṃ;</gathalast>
<hangnum line="38" number="8"></hangnum>
<gatha1 line="39">Dhammo tiloka saraṇo paramo rasānaṃ</gatha1>
<gatha2 line="40">Dhammo mahaggharatano ratanesu loke,</gatha2>
<gatha3 line="41">Dhammo bhave tibhavadukkha vināsahetu</gatha3>
<gathalast line="42">Dhammaṃ samācaratha jāgariyānuyuttā;</gathalast>
<hangnum line="43" number="9"></hangnum>
<gatha1 line="44">Niddaṃ vinodayatha bhāvayathappameyyaṃ</gatha1>
<gatha2 line="45">Dukkhaṃ aniccampi ceha anattatañca,</gatha2>
<gatha3 line="46">Dehe ratiṃ jahatha ja jajjarabhājanābho</gatha3>
<gathalast line="47">Dhammaṃ samācaratha jāgariyānuyuttā;</gathalast>
<hangnum line="48" number="10"><pageBreak edition="V" number="0.0004" /></hangnum>
<gatha1 line="49">Okāsa majja mama natthi suve karissaṃ</gatha1>
<gatha2 line="50">Dhammaṃ itīhalasatā kusalappayoge,</gatha2>
<gatha3 line="51">Nā’laṃ tiyaddhasu tathā bhuvanattaye ca</gatha3>
<gathalast line="52">Kāmaṃ na catthi manujo maraṇā pamutto;</gathalast>
<hangnum line="53" number="11"></hangnum>
<gatha1 line="54">Khitto yathā nabhasi kenacideva leḍḍu</gatha1>
<gatha2 line="55">Bhūmiṃ samāpatti bhāratayā khaṇena,</gatha2>
<gatha3 line="56">Jātattameva khalu kāraṇamekamatra</gatha3>
<gathalast line="57">Lokaṃ sadā nanu dhuvaṃ maraṇāya gantuṃ;</gathalast>
<hangnum line="58" number="12"></hangnum>
<gatha1 line="59">Kāmaṃ narassa patato girimuddhanāto</gatha1>
<gatha2 line="60">Majjhe na kiñci bhayanissaraṇāya hetu,</gatha2>
<gatha3 line="61">Kāmaṃ vajanti maraṇaṃ tibhavesu sattā</gatha3>
<gathalast line="62">Bhoge ratiṃ pajahathāpi ca jīvite ca;</gathalast>
<hangnum line="63" number="13"><pageBreak edition="V" number="0.0005" /></hangnum>
<gatha1 line="64">Kāmaṃ patanti mahiyā khalu vassadhārā</gatha1>
<gatha2 line="65">Vijjullatā vitatamegha mukhā pamuttā,</gatha2>
<gatha3 line="66">Evaṃ narā maraṇabhīma papātamajjhe</gatha3>
<gathalast line="67">Kāmaṃ patanti nahi koci bhavesu nicco;</gathalast>
<hangnum line="68" number="14"></hangnum>
<gatha1 line="69">Velātaṭe paṭutaroru taraṃgamālā</gatha1>
<gatha2 line="70">Nāsaṃ vajanti satataṃ salilālayassa,</gatha2>
<gatha3 line="71">Nāsaṃ tathā samupayanti narāmarānaṃ</gatha3>
<gathalast line="72">Pāṇāni dāruṇatare maraṇodadhimhi;</gathalast>
<hangnum line="73" number="15"></hangnum>
<gatha1 line="74">Ruddhopi so rathavarassagajādhipehi</gatha1>
<gatha2 line="75">Yodhehi cāpi sabalehi ca sāyudhehi,</gatha2>
<gatha3 line="76">Lokaṃ vivaṃciya sadā maraṇūsabho so</gatha3>
<gathalast line="77">Kāmaṃ nihanti bhuvanattaya sāli daṇḍaṃ;</gathalast>
<hangnum line="78" number="16"><pageBreak edition="V" number="0.0006" /></hangnum>
<gatha1 line="79">Bho mārutena mahatā vihato padīpo</gatha1>
<gatha2 line="80">Khippaṃ vināsa mukhameti mahappabhopi,</gatha2>
<gatha3 line="81">Loke tathā maraṇacaṇḍa samīraṇena</gatha3>
<gathalast line="82">Khippaṃ vinassati narāyumahā padīpo;</gathalast>
<hangnum line="83" number="17"></hangnum>
<gatha1 line="84">Rāmajjunappabhūti bhūpati puṃgavā ca</gatha1>
<gatha2 line="85">Sūrā pure raṇamukhe vijitāri saṅghā,</gatha2>
<gatha3 line="86">Tepīha caṇḍa maraṇogha nimuggadehā</gatha3>
<gathalast line="87">Nāsaṃ gatā jagati ke maraṇā pamuttā?</gathalast>
<hangnum line="88" number="18"></hangnum>
<gatha1 line="89">Lakkhī ca sāgarapaṭā sadharādharā ca</gatha1>
<gatha2 line="90">Sampattiyo ca vividhā api rūpasobhā,</gatha2>
<gatha3 line="91">Sabbā ca tā api ca mittasutā ca dārā</gatha3>
<gathalast line="92">Ke cāpi kaṃ anugatā maraṇaṃ vajantaṃ?</gathalast>
<hangnum line="93" number="19"><pageBreak edition="V" number="0.0007" /></hangnum>
<gatha1 line="94">Brahmāsurāsuragaṇā ca mahānubhāvā</gatha1>
<gatha2 line="95">Gandhabbakinnaramahoragarakkhasā ca,</gatha2>
<gatha3 line="96">Te cā pare ca maraṇaggisikhāya sabbe</gatha3>
<gathalast line="97">Ante patanti salabhā iva khīṇapuññā;</gathalast>
<hangnum line="98" number="20"></hangnum>
<gatha1 line="99">Ye sāriputtapamukhā munisāvakā ca</gatha1>
<gatha2 line="100">Suddhā sadāsavanudā paramiddhipattā,</gatha2>
<gatha3 line="101">Te cāpi maccuvaḷabhā mukha sannimuggā</gatha3>
<gathalast line="102">Dīpānivānalahatā khayataṃ upetā;</gathalast>
<hangnum line="103" number="21"></hangnum>
<gatha1 line="104">Buddhāpi buddhakamalāmalacārunettā</gatha1>
<gatha2 line="105">Battiṃsalakkhaṇa virājita rūpasobhā,</gatha2>
<gatha3 line="106">Sabbāsacakkhayakarāpi ca lokanāthā</gatha3>
<gathalast line="107">Sammadditā maraṇamattamahāgajena;</gathalast>
<hangnum line="108" number="22"><pageBreak edition="V" number="0.0008" /></hangnum>
<gatha1 line="109">Rogāturesu karuṇā na jarāturesu</gatha1>
<gatha2 line="110">Khiḍḍāparesu sukumārakumārakesu,</gatha2>
<gatha3 line="111">Lokaṃ sadā hanati maccu mahāgajindo</gatha3>
<gathalast line="112">Davānalo vanamivāvarataṃ asesaṃ;</gathalast>
<hangnum line="113" number="23"></hangnum>
<gatha1 line="114">Āpuṇṇatā na salile na jalāsayassa</gatha1>
<gatha2 line="115">Kaṭṭhassa cāpi bahutā na hutāsanassa,</gatha2>
<gatha3 line="116">Bhutvāna so tibhūvanampi tathā asesaṃ</gatha3>
<gathalast line="117">Bho niddayo na khalu pītimupeti maccu;</gathalast>
<hangnum line="118" number="24"></hangnum>
<gatha1 line="119">Bho moha mohitatayā vivaso adhañño</gatha1>
<gatha2 line="120">Loko patatyapipi maccumukhe subhīme,</gatha2>
<gatha3 line="121">Bhoge ratiṃ samupayāti nihīnapañño</gatha3>
<gathalast line="122">Dolā taraṅgacapale supinopameyye;</gathalast>
<hangnum line="123" number="25"><pageBreak edition="V" number="0.0009" /></hangnum>
<gatha1 line="124">Ekopi maccurabhihantumalaṃ tilokaṃ</gatha1>
<gatha2 line="125">Kiṃ niddayā api jarāmaraṇānuyāyī,</gatha2>
<gatha3 line="126">Ko vā kareyya vibhasuvesu ca jīvitāsaṃ</gatha3>
<gathalast line="127">Jāto naro supina saṃgama sannibhesu;</gathalast>
<hangnum line="128" number="26"></hangnum>
<gatha1 line="129">Niccāturaṃ jagadidaṃ sabhayaṃ sasokaṃ</gatha1>
<gatha2 line="130">Disvā ca kodhamadamohajarābhibhūtaṃ,</gatha2>
<gatha3 line="131">Ubbegamattamapi yassa na vijjatī ce</gatha3>
<gatha2 line="132">So dāruṇona maraṇaṃ vata taṃ dhiratthu!</gatha2>
<gatha3 line="133">Bho bho na passatha jarāsidharañhi maccu</gatha3>
<gatha2 line="134">Māhaññamānamakhilaṃ satataṃ tilokaṃ,</gatha2>
<gatha3 line="135">Kiṃ niddayā nayatha vītabhayā tiyāmaṃ</gatha3>
<gathalast line="136">Dhammaṃ sadā’savanudaṃ caratha’ppamattā;</gathalast>
<hangnum line="137" number="28"><pageBreak edition="V" number="0.0010" /></hangnum>
<gatha1 line="138">Bhāvetha bho maraṇamāravivajjanāya</gatha1>
<gatha2 line="139">Loke sadā maraṇa saññamimaṃ yatattā,</gatha2>
<gatha3 line="140">Evañhi bhāvanaratassa narassa tassa</gatha3>
<gathalast line="141">Taṇhā pahīyati sarīragatā asesā;</gathalast>
<hangnum line="142" number="29"></hangnum>
<gatha1 line="143">Rūpaṃ jarā piyataraṃ malinīkaroti</gatha1>
<gatha2 line="144">Sabbaṃ balaṃ harati attani ghorarogo,</gatha2>
<gatha3 line="145">Nānūpabhoga parirakkhita mattabhāvaṃ</gatha3>
<gathalast line="146">Bho maccu saṃharati kiṃ phalamattabhāve?</gathalast>
<hangnum line="147" number="30"></hangnum>
<gatha1 line="148">Kammānilāpahatarogataraṃgabhaṃge</gatha1>
<gatha2 line="149">Saṃsāra sāgara mukhe vitate vipannā,</gatha2>
<gatha3 line="150">Mā māpamādamakarittha karotha mokkhaṃ</gatha3>
<gathalast line="151">Dukkhodayo nanu pamādamayaṃ narānaṃ;</gathalast>
<hangnum line="152" number="31"><pageBreak edition="V" number="0.0011" /></hangnum>
<gatha1 line="153">Bhogā ca mittasutaporisa bandhavā ca</gatha1>
<gatha2 line="154">Nārī ca jīvitasamā api khettavatthu,</gatha2>
<gatha3 line="155">Sabbāni tāni paralokamito vajantaṃ</gatha3>
<gathalast line="156">Nānubbajanti kusalākusalaṃva loke;</gathalast>
<hangnum line="157" number="32"></hangnum>
<gatha1 line="158">Bho vijjucaṃcalatare bhavasāgaramhi</gatha1>
<gatha2 line="159">Khittā purā katamahāpavanena tena,</gatha2>
<gatha3 line="160">Kāmaṃ vibhijjati khaṇena sarīranāvā</gatha3>
<gathalast line="161">Hatthe karotha paramaṃ guṇahatthasāraṃ;</gathalast>
<hangnum line="162" number="33"></hangnum>
<gatha1 line="163">Niccaṃ vibhijjatiha āmaka bhājanaṃva</gatha1>
<gatha2 line="164">Saṃrakkhitopi bahudhā iha attabhāvo,</gatha2>
<gatha3 line="165">Dhammaṃ samācaratha saggapatippatiṭṭhaṃ</gatha3>
<gathalast line="166">Dhammo suciṇṇamihameva phalaṃ dadāti;</gathalast>
<hangnum line="167" number="34"><pageBreak edition="V" number="0.0012" /></hangnum>
<gatha1 line="168">Rantvā sadā piyatare divi devarajje</gatha1>
<gatha2 line="169">Namhā cavanti vibudhā api khīṇapuññā,</gatha2>
<gatha3 line="170">Sabbaṃ sukhaṃ divi bhuvīha viyoganiṭṭhaṃ</gatha3>
<gathalast line="171">Ko paññavā bhavasukhesu ratiṃ kareyya?</gathalast>
<hangnum line="172" number="35"></hangnum>
<gatha1 line="173">Buddho sasāvakagaṇo jagadekanātho</gatha1>
<gatha2 line="174">Tārāvalīparivutopi ca puṇṇacando,</gatha2>
<gatha3 line="175">Indopi devamakuṭaṃkita pādakañjo</gatha3>
<gathalast line="176">Ko pheṇapiṇḍa-na-samo tibhavesu jāto?</gathalast>
<hangnum line="177" number="36"></hangnum>
<gatha1 line="178">Līlāvataṃsamapi yobbana rūpasobhaṃ</gatha1>
<gatha2 line="179">Attūpamaṃ piyajanena ca sampayogaṃ,</gatha2>
<gatha3 line="180">Disvāpi vijjucapalaṃ kurute pamādaṃ</gatha3>
<gathalast line="181">Bho mohamohitajano bhavarāgaratto;</gathalast>
<hangnum line="182" number="37"><pageBreak edition="V" number="0.0013" /></hangnum>
<gatha1 line="183">Putto pitā bhavati mātu patīha putto</gatha1>
<gatha2 line="184">Nārī kadāci jananī ca pitā ca putto,</gatha2>
<gatha3 line="185">Evaṃ sadā viparivattati jīvaloko</gatha3>
<gathalast line="186">Citte sadāticapale khalu jātiraṅge;</gathalast>
<hangnum line="187" number="38"></hangnum>
<gatha1 line="188">Rantvā pure vividhaphullalatākulehi</gatha1>
<gatha2 line="189">Devāpi nandanavane surasundarīhi,</gatha2>
<gatha3 line="190">Te ve’kadā vitatakaṇṭakasaṃkaṭesu</gatha3>
<gathalast line="191">Bho koṭisimbalivanesu phusanti dukkhaṃ;</gathalast>
<hangnum line="192" number="39"></hangnum>
<gatha1 line="193">Bhutvā sudhannamapi kañcanabhājanesu</gatha1>
<gatha2 line="194">Sagge pure suravarā paramiddhipattā,</gatha2>
<gatha3 line="195">Te cāpi pajjalitalohagulaṃ gilanti</gatha3>
<gathalast line="196">Kāmaṃ kadāci narakālaya vāsabhūtā;</gathalast>
<hangnum line="197" number="40"><pageBreak edition="V" number="0.0014" /></hangnum>
<gatha1 line="198">Bhutvā narissaravarā ca mahiṃ asesaṃ</gatha1>
<gatha2 line="199">Devādhipā ca divi dibbasukhaṃ surammaṃ,</gatha2>
<gatha3 line="200">Vāsaṃ kadāci khurasañcitabhūtalesu</gatha3>
<gathalast line="201">Te vā mahārathagaṇānugatā divīha;</gathalast>
<hangnum line="202" number="41"></hangnum>
<gatha1 line="203">Devaṅganā lalitabhinnataraṅgamāle</gatha1>
<gatha2 line="204">Raṅge mahissarajaṭāmakuṭānuyāte,</gatha2>
<gatha3 line="205">Rantvā pure suravarā pamadāsahāyā</gatha3>
<gathalast line="206">Te cāpi ghorataravetaraṇiṃ patanti;</gathalast>
<hangnum line="207" number="42"></hangnum>
<gatha1 line="208">Phullāni pallavalatāphalasaṃkulāni</gatha1>
<gatha2 line="209">Rammāni nandanavanāni manoramāni,</gatha2>
<gatha3 line="210">Dibbaccharālalitapuṇṇadarīmukhāni</gatha3>
<gathalast line="211">Kelāsamerusikharāni ca yanti nāsaṃ;</gathalast>
<hangnum line="212" number="43"><pageBreak edition="V" number="0.0015" /></hangnum>
<gatha1 line="213">Dolā’nilā’nalataraṃgasamā hi bhogā</gatha1>
<gatha2 line="214">Vijjuppabhāticapalāni ca jīvitāni,</gatha2>
<gatha3 line="215">Māyāmarīcijalasomasamaṃ sarīraṃ</gatha3>
<gathalast line="216">Ko jīvite ca vibhave ca kareyya rāgaṃ?</gathalast>
<hangnum line="217" number="44"></hangnum>
<gatha1 line="218">Kiṃ dukkhamatthi na bhavesu ca dāruṇesu</gatha1>
<gatha2 line="219">Sattopi tassa vividhassa na bhājano ko,</gatha2>
<gatha3 line="220">Jāto yathā maraṇarogajarābhibhūto</gatha3>
<gathalast line="221">Ko sajjano bhavaratiṃ pihayeyya’bālo?</gathalast>
<hangnum line="222" number="45"></hangnum>
<gatha1 line="223">Ke vāpi pajjalitalohagulaṃ gilanti</gatha1>
<gatha2 line="224">Sakkā kathañcidapi pāṇitalena bhīmaṃ,</gatha2>
<gatha3 line="225">Dukkhodayaṃ asucinissavanaṃ anantaṃ</gatha3>
<gathalast line="226">Ko kāmayetha khalu dehamimaṃ abālo?</gathalast>
<hangnum line="227" number="46"><pageBreak edition="V" number="0.0016" /></hangnum>
<gatha1 line="228">Loke na maccusamamatthi bhayaṃ narānaṃ</gatha1>
<gatha2 line="229">Na vyādhidukkhasamamatthi ca kiṃci dukkhaṃ,</gatha2>
<gatha3 line="230">Evaṃ virūpakaraṇaṃ na jarāsamānaṃ</gatha3>
<gathalast line="231">Mohena bho ratimupeti tathāpi dehe;</gathalast>
<hangnum line="232" number="47"></hangnum>
<gatha1 line="233">Nissārato nalakalīkadalīsamānaṃ</gatha1>
<gatha2 line="234">Attānameva parihaññati attahetu,</gatha2>
<gatha3 line="235">Sampositopi kusahāya ivākataññū</gatha3>
<gathalast line="236">Kāyo na yassa anugacchati kālakerā;</gathalast>
<hangnum line="237" number="48"></hangnum>
<gatha1 line="238">Taṃ pheṇapiṇḍasadisaṃ visasūlakappaṃ</gatha1>
<gatha2 line="239">Toyā’nilā’nalamahīuragādhivāsaṃ,</gatha2>
<gatha3 line="240">Jiṇṇālayaṃva paridubbalamattabhāvaṃ</gatha3>
<gathalast line="241">Disvā naro kathamupeti ratiṃ sapañño?</gathalast>
<hangnum line="242" number="49"><pageBreak edition="V" number="0.0017" /></hangnum>
<gatha1 line="243">Āyukkhayaṃ samupayāti khaṇe khaṇepi</gatha1>
<gatha2 line="244">Anveti maccu hananāya jarāsipāṇī,</gatha2>
<gatha3 line="245">Kālaṃ tathā na parivattati taṃ atītaṃ</gatha3>
<gathalast line="246">Dukkhaṃ idaṃ nanu bhavesu acintanīyaṃ?</gathalast>
<hangnum line="247" number="50"></hangnum>
<gatha1 line="248">Appāyukassa maraṇaṃ sulabhaṃ bhavesu</gatha1>
<gatha2 line="249">Dīghāyukassa ca jarā vyasanaṃ ca’nekaṃ,</gatha2>
<gatha3 line="250">Evaṃ bhave ubhayatopi ca dukkhameva</gatha3>
<gathalast line="251">Dhammaṃ samācaratha dukkhavināsanāya;</gathalast>
<hangnum line="252" number="51"></hangnum>
<gatha1 line="253">Dukkhagginā sumahatā paripīḷitesu</gatha1>
<gatha2 line="254">Lokattayassa vasato bhavavārakesu,</gatha2>
<gatha3 line="255">Sabbattatā sucaritassa pamādakālo</gatha3>
<gathalast line="256">Bho bho na hoti paramaṃ kusalaṃ ciṇātha;</gathalast>
<hangnum line="257" number="52"><pageBreak edition="V" number="0.0018" /></hangnum>
<gatha1 line="258">Appaṃ sukhaṃ jalalavaṃ viya bho tiṇagge</gatha1>
<gatha2 line="259">Dukkhantu sāgarajalaṃ viya sabbaloke,</gatha2>
<gatha3 line="260">Saṃkappanā tadapi hoti sabhāvato hi</gatha3>
<gathalast line="261">Sabbaṃ tilokamapi kevaladukkhameva;</gathalast>
<hangnum line="262" number="53"></hangnum>
<gatha1 line="263">Kāyo na yassa anugacchati kāyahetu</gatha1>
<gatha2 line="264">Bālo anekavidhamācaratīha dukkhaṃ,</gatha2>
<gatha3 line="265">Kāyo sadā kali malākalilañhi loke</gatha3>
<gathalast line="266">Kāye rato’navarataṃ vyasanaṃ pareti</gathalast>
<hangnum line="267" number="54"></hangnum>
<gatha1 line="268">Mīḷhākaraṃ kalimalākaramāmagandhaṃ</gatha1>
<gatha2 line="269">Sūḷāsisallavisapannagarogabhūtaṃ,</gatha2>
<gatha3 line="270">Dehaṃ vipassatha jarāmaraṇādhivāsaṃ</gatha3>
<gathalast line="271">Tucchaṃ sadā vigatasāramimaṃ vinindyaṃ;</gathalast>
<hangnum line="272" number="55"><pageBreak edition="V" number="0.0019" /></hangnum>
<gatha1 line="273">Dukkhaṃ aniccamasubhaṃ vata attabhāvaṃ</gatha1>
<gatha2 line="274">Mā saṃkilesaya na vijjati jātu nicco,</gatha2>
<gatha3 line="275">Ambho na vijjati hi appamapīha sāraṃ</gatha3>
<gathalast line="276">Sāraṃ samācaratha dhammamalaṃ pamādaṃ;</gathalast>
<hangnum line="277" number="56"></hangnum>
<gatha1 line="278">Māyāmarīcikadalīnalapheṇapuñja-</gatha1>
<gatha2 line="279">Gaṃgātaraṅgajalabubbulasannibhesu,</gatha2>
<gatha3 line="280">Khandhesu pañcasu chaḷāyatanesu tesu</gatha3>
<gathalast line="281">Attā na vijjati hi ko na vadeyya’bālo?</gathalast>
<hangnum line="282" number="57"></hangnum>
<gatha1 line="283">Vañjhāsuto sasavisāṇamaye rathe tu,</gatha1>
<gatha2 line="284">Dhāveyya ce cirataraṃ sadhuraṃ gahetvā,</gatha2>
<gatha3 line="285">Dīpaccimālamiva taṃ khaṇabhaṅgabhūtaṃ</gatha3>
<gathalast line="286">Attāti dubbalatarantu vadeyya dehaṃ;</gathalast>
<hangnum line="287" number="58"><pageBreak edition="V" number="0.0020" /></hangnum>
<gatha1 line="288">Bālo yathā salilabubbulabhājanena</gatha1>
<gatha2 line="289">Ākaṇṭhato vata pibeyya marīcitoyaṃ,</gatha2>
<gatha3 line="290">Attāni sārarahitaṃ kadalīsamānaṃ</gatha3>
<gathalast line="291">Mohā bhaṇeyya khalu dehamimaṃ anattaṃ;</gathalast>
<hangnum line="292" number="59"></hangnum>
<gatha1 line="293">Yo’dumbarassa kusumena marīcitoyaṃ</gatha1>
<gatha2 line="294">Vāsaṃ yadicchati sa khedamupeti bālo,</gatha2>
<gatha3 line="295">Attānameva parihaññati attahetu</gatha3>
<gathalast line="296">Attā na vijjati kadācidapīha dehe;</gathalast>
<hangnum line="297" number="60"></hangnum>
<gatha1 line="298">Poso yathā hi kadalī suvinibbhujanto</gatha1>
<gatha2 line="299">Sāraṃ tadappampi nopalabheyya kāmaṃ,</gatha2>
<gatha3 line="300">Khandhesu paṃcasu chaḷāyatanesu tesu</gatha3>
<gathalast line="301">Suññesu kiñcidapi nopalabheyya sāraṃ;</gathalast>
<hangnum line="302" number="61"><pageBreak edition="V" number="0.0021" /></hangnum>
<gatha1 line="303">Suttaṃ vinā na paṭabhāvamihatthi kiṃci</gatha1>
<gatha2 line="304">Dehaṃ vinā na khalu koci mihatthi satto,</gatha2>
<gatha3 line="305">Deho sabhāvarahito khaṇabhaṃgayutto,</gatha3>
<gathalast line="306">Ko attahetu aparo bhuvi vijjatīha?</gathalast>
<hangnum line="307" number="62"></hangnum>
<gatha1 line="308">Disvā marīcisalilañhi sudūrato bho</gatha1>
<gatha2 line="309">Bālo migo samupadhāvati toyasaññī,</gatha2>
<gatha3 line="310">Evaṃ sabhāvarahite viparītasiddhe</gatha3>
<gathalast line="311">Dehe pareti parikappanayā hi rāgaṃ;</gathalast>
<hangnum line="312" number="63"></hangnum>
<gatha1 line="313">Dehe sabhāvarahite parikappasiddhe</gatha1>
<gatha2 line="314">Attā na vijjati hi vijjumivantalikkhe,</gatha2>
<gatha3 line="315">Bhāvetha bhāvanaratā vigatappamādā</gatha3>
<gathalast line="316">Sabbāsavappahananāya anattasaññaṃ;</gathalast>
<hangnum line="317" number="64"><pageBreak edition="V" number="0.0022" /></hangnum>
<gatha1 line="318">Lālākarīsarudhirassuvasānulittaṃ</gatha1>
<gatha2 line="319">Dehaṃ imaṃ kalimalākalilaṃ asāraṃ,</gatha2>
<gatha3 line="320">Sattā sadā pariharanti jigucchanīyaṃ</gatha3>
<gathalast line="321">Nānāsucīhi paripuṇṇaghaṭaṃ yatheva;</gathalast>
<hangnum line="322" number="65"></hangnum>
<gatha1 line="323">Ṇahātvā jalañhi sakalaṃ catusāgarassa</gatha1>
<gatha2 line="324">Meruppamāṇamapi gandhamanuttarañca,</gatha2>
<gatha3 line="325">Pappoti neva manujo hi suciṃ kadāci</gatha3>
<gathalast line="326">Kiṃ bho vipassatha guṇaṃ kimu attabhāve?</gathalast>
<hangnum line="327" number="66"></hangnum>
<gatha1 line="328">Deho sa eva vividhāsucisannidhāno</gatha1>
<gatha2 line="329">Deho sa eva vadhabandhanarogabhūto,</gatha2>
<gatha3 line="330">Deho sa eva navadhā paribhinnagaṇḍo</gatha3>
<gathalast line="331">Dehaṃ vinā bhayakaraṃ na susānamatthi;</gathalast>
<hangnum line="332" number="67"><pageBreak edition="V" number="0.0023" /></hangnum>
<gatha1 line="333">Antogataṃ yadiva muttakarīsabhāgo</gatha1>
<gatha2 line="334">Dehā bahiṃ aticareyya vinikkhamitvā,</gatha2>
<gatha3 line="335">Mātā pitā vikaruṇā ca vinaṭṭhapemā</gatha3>
<gathalast line="336">Kāmaṃ bhaveyyu kimu bandhusutā ca dārā?</gathalast>
<hangnum line="337" number="68"></hangnum>
<gatha1 line="338">Dehaṃ yathā navamukhaṃ kimisaṅghagehaṃ</gatha1>
<gatha2 line="339">Maṃsaṭṭhisedarudhirākalilaṃ vigandhaṃ,</gatha2>
<gatha3 line="340">Posenti ye vividhapāpamihācaritvā</gatha3>
<gathalast line="341">Te mohitā maraṇadhammamaho vatevaṃ!</gathalast>
<hangnum line="342" number="69"></hangnum>
<gatha1 line="343">Gaṇḍūpame vividharoga nivāsabhūte</gatha1>
<gatha2 line="344">Kāye sadā rudhiramuttakarīsapuṇṇe,</gatha2>
<gatha3 line="345">Yo ettha nandati naro sasigālabhakkhe</gatha3>
<gathalast line="346">Kāmañhi socati parattha sa bālabuddhi;</gathalast>
<hangnum line="347" number="70"><pageBreak edition="V" number="0.0024" /></hangnum>
<gatha1 line="348">Bho pheṇapiṇḍasadiso viya sārahīno</gatha1>
<gatha2 line="349">Mīḷhālayo viya sadā paṭikūlagandho,</gatha2>
<gatha3 line="350">Āsīvisālayanibho sabhayo sadukkho</gatha3>
<gathalast line="351">Deho sadā savati loṇaghaṭova bhinno;</gathalast>
<hangnum line="352" number="71"></hangnum>
<gatha1 line="353">Jātaṃ yathā na kamalaṃ bhuvi nindanīyaṃ</gatha1>
<gatha2 line="354">Paṅkesu bho asucitoya samākulesu,</gatha2>
<gatha3 line="355">Jātaṃ tathā parahitampi ca dehabhūtaṃ</gatha3>
<gathalast line="356">Taṃ nindanīyamiha jātu na hoti loke;</gathalast>
<hangnum line="357" number="72"></hangnum>
<gatha1 line="358">Dvattiṃsabhāgaparipūrataro viseso</gatha1>
<gatha2 line="359">Kāyo yathā hi naranāri gaṇassa loke,</gatha2>
<gatha3 line="360">Kāyesu kiṃ phalamihatthi ca paṇḍitānaṃ</gatha3>
<gathalast line="361">Kāmaṃ tadeva nanu hoti paropakāraṃ;</gathalast>
<hangnum line="362" number="73"><pageBreak edition="V" number="0.0025" /></hangnum>
<gatha1 line="363">Posona paṇḍitatarena tathāpi deho</gatha1>
<gatha2 line="364">Sabbattanā cirataraṃ paripālanīyo,</gatha2>
<gatha3 line="365">Dhammaṃ careyya suciraṃ khalu jīvamāno</gatha3>
<gathalast line="366">Dhamme have maṇivaro iva kāmado bho</gathalast>
<hangnum line="367" number="74"></hangnum>
<gatha1 line="368">Khīre yathā suparibhāvitamosadhamhi</gatha1>
<gatha2 line="369">Snehena osadhabalaṃ paribhāsateva,</gatha2>
<gatha3 line="370">Dhammo tathā iha samācarito hi loke</gatha3>
<gathalast line="371">Chāyāva yāti paraloka mito vajantaṃ;</gathalast>
<hangnum line="372" number="75"></hangnum>
<gatha1 line="373">Kāyassa bho viracitassa yathānukūlaṃ</gatha1>
<gatha2 line="374">Chāyā vibhāti rucirāmaladappaṇe tu,</gatha2>
<gatha3 line="375">Katvā tatheva paramaṃ kusalaṃ parattha</gatha3>
<gathalast line="376">Sambhūsitā iva bhavanti phalena tena;</gathalast>
<hangnum line="377" number="76"><pageBreak edition="V" number="0.0026" /></hangnum>
<gatha1 line="378">Dehe tathā vividhadukkha nivāsabhūte</gatha1>
<gatha2 line="379">Mohā pamādavasagā sukhasaññamūḷhā,</gatha2>
<gatha3 line="380">Tikkhe yathā khuramukhe madhulehamāno</gatha3>
<gathalast line="381">Bāḷhañca dukkhamanugacchati hīnapañño;</gathalast>
<hangnum line="382" number="77"></hangnum>
<gatha1 line="383">Saṃkapparāgavigate niratattabhāve</gatha1>
<gatha2 line="384">Dukkhaṃ sadā samadhigacchati appapañño,</gatha2>
<gatha3 line="385">Mūḷhassa ceva sukhasaññamihatthiloke</gatha3>
<gathalast line="386">Kiṃpakkameva nanu hoti vicāramāne;</gathalast>
<hangnum line="387" number="78"></hangnum>
<gatha1 line="388">Sabbopabhoga dhanadhaññavisesalābhī</gatha1>
<gatha2 line="389">Rūpena bho sa makaraddhajasannibhopi,</gatha2>
<gatha3 line="390">Yo yobbanepi maraṇaṃ labhate akāmaṃ</gatha3>
<gathalast line="391">Kāmaṃ paratthaparapāṇaharo naro hi;</gathalast>
<hangnum line="392" number="79"></hangnum>
<gatha1 line="393">So yācako bhavati bhinnakapālahattho</gatha1>
<gatha2 line="394">Muṇḍo dhigakkharasatehi ca tajjayanto,</gatha2>
<gatha3 line="395">Bhikkhaṃ sadāribhavane sakucelavāso</gatha3>
<gathalast line="396">Dehe paratthi paracittaharo naro yo;</gathalast>
<hangnum line="397" number="80"><pageBreak edition="V" number="0.0027" /></hangnum>
<gatha1 line="398">Itthī namuñcati sadā puna itthibhāvā</gatha1>
<gatha2 line="399">Nārī sadā bhavati so puriso parattha,</gatha2>
<gatha3 line="400">Yo ācareyya paradāramalaṅghanīyaṃ</gatha3>
<gathalast line="401">Ghorañca vindati sadā vyasanañca nekaṃ;</gathalast>
<hangnum line="402" number="81"></hangnum>
<gatha1 line="403">Dīno vigandhavadano ca jaḷo apañño</gatha1>
<gatha2 line="404">Mūgo sadā bhavati appiyadassano ca,</gatha2>
<gatha3 line="405">Pappoti dukkhamatulañca manussabhūto</gatha3>
<gathalast line="406">Vācaṃ musā bhaṇati yo hi apaññasatto;</gathalast>
<hangnum line="407" number="82"></hangnum>
<gatha1 line="408">Ummattakā vigatalajjaguṇā bhavanti</gatha1>
<gatha2 line="409">Dīnā sadā vyasanasokaparāyaṇā ca,</gatha2>
<gatha3 line="410">Jātā bhavesu vividhesu virūpadehā</gatha3>
<gathalast line="411">Pītvā halāhalavisaṃva suraṃ vipaññā;</gathalast>
<hangnum line="412" number="83"></hangnum>
<gatha1 line="413">Pāpāni yena iha ācaritāni yāni</gatha1>
<gatha2 line="414">Yo vassakoṭinahutāni anappakāni,</gatha2>
<gatha3 line="415">Laddhāna ghoramatulaṃ narakesu dukkhaṃ</gatha3>
<gathalast line="416">Pappoti cettha vividhavyasanañca nekaṃ;</gathalast>
<hangnum line="417" number="84"><pageBreak edition="V" number="0.0028" /></hangnum>
<gatha1 line="418">Lokattayesu sakalesu samaṃ na kiṃci</gatha1>
<gatha2 line="419">Lokassa santikaraṇaṃ ratanattayena,</gatha2>
<gatha3 line="420">Taṃtejasā sumahatā jitasabbapāpo</gatha3>
<gathalast line="421">Sohaṃ sadādhigatasabbasukho bhaveyyaṃ;</gathalast>
<hangnum line="422" number="85"></hangnum>
<gatha1 line="423">Lokattayesu sakalesu ca sabbasattā</gatha1>
<gatha2 line="424">Mittā ca majjharipubandhujanā ca sabbe,</gatha2>
<gatha3 line="425">Te sabbadā vigatarogabhayā visokā</gatha3>
<gathalast line="426">Sabbaṃ sukhaṃ adhigatā muditā bhavantu;</gathalast>
<hangnum line="427" number="86"></hangnum>
<gatha1 line="428">Kāyo karīsabharito viya bhinnakumbho</gatha1>
<gatha2 line="429">Kāyo sadā kalimalavyasanādhivāso,</gatha2>
<gatha3 line="430">Kāye vihaññati ca sabbasukhanti loko</gatha3>
<gathalast line="431">Kāyo sadā maraṇarogajarādhivāso;</gathalast>
<hangnum line="432" number="87"><pageBreak edition="V" number="0.0029" /></hangnum>
<gatha1 line="433">So yobbanoti thaviroti ca bālakoti</gatha1>
<gatha2 line="434">Satte na pekkhati vihaññatireva maccu,</gatha2>
<gatha3 line="435">Sohaṃ ṭhitopi sayitopi ca pakkamanto</gatha3>
<gathalast line="436">Gacchāmi maccuvadanaṃ niyataṃ tathā hi;</gathalast>
<hangnum line="437" number="88"></hangnum>
<gatha1 line="438">Evaṃ yathā vihitadosamidaṃ sarīraṃ</gatha1>
<gatha2 line="439">Niccaṃva taggatamanā hadaye karotha,</gatha2>
<gatha3 line="440">Mettaṃ parittamasubhaṃ maraṇassatiñca</gatha3>
<gathalast line="441">Bhāvetha bhāvanaratā satataṃ yatattā;</gathalast>
<hangnum line="442" number="89"></hangnum>
<gatha1 line="443">Dānādi puññakiriyāni sukhudrayāni</gatha1>
<gatha2 line="444">Katvā ca tamphalamasesa mihappameyyaṃ,</gatha2>
<gatha3 line="445">Deyyaṃ sadā parahitāya sukhāya ceva</gatha3>
<gathalast line="446">Kimbho tadeva nanu hatthagatañhi sāraṃ?</gathalast>
<hangnum line="447" number="90"></hangnum>
<gatha1 line="448">Hetuṃ vinā na bhavatī hi ca kiṃci loke</gatha1>
<gatha2 line="449">Saddova pāṇitalaghaṭṭanahetujāto,</gatha2>
<gatha3 line="450">Evañca hetuphala bhāvavibhāgabhinno</gatha3>
<gathalast line="451">Loko udeti ca vinassati tiṭṭhatī ca;</gathalast>
<hangnum line="452" number="91"><pageBreak edition="V" number="0.0030" /></hangnum>
<gatha1 line="453">Kammassa kāraṇāmayañhi yathā avijjā</gatha1>
<gatha2 line="454">Bho kammanā samadhigacchati jātibhedaṃ,</gatha2>
<gatha3 line="455">Jātiṃ paṭicca ca jarāmaraṇādidukkhaṃ</gatha3>
<gathalast line="456">Sattā sadā paṭilabhanti anādikāle;</gathalast>
<hangnum line="457" number="92"></hangnum>
<gatha1 line="458">Kammaṃ yathā na bhavatīha ca mohanāsā</gatha1>
<gatha2 line="459">Kammakkhayāpi ca na hoti bhavesu jāti,</gatha2>
<gatha3 line="460">Jātikkhayā iha jarāmaraṇādidukkhaṃ</gatha3>
<gathalast line="461">Sabbakkhayo bhavati dīpevānilena;</gathalast>
<hangnum line="462" number="93"></hangnum>
<gatha1 line="463">Yo passatīha satataṃ munidhammakāyaṃ</gatha1>
<gatha2 line="464">Buddhaṃ sa passati naro iti so avoca,</gatha2>
<gatha3 line="465">Buddhañca dhammamamalañca tilokanāthaṃ</gatha3>
<gathalast line="466">Sampassituṃ vicinathā’pi ca dhammataṃ bho;</gathalast>
<hangnum line="467" number="94"><pageBreak edition="V" number="0.0031" /></hangnum>
<gatha1 line="468">Sallaṃva bho sunisitaṃ hadaye nimuggaṃ</gatha1>
<gatha2 line="469">Dosattayaṃ vividhapāpamalena littaṃ,</gatha2>
<gatha3 line="470">Nānāvidhabyasanabhājanamappasannaṃ</gatha3>
<gathalast line="471">Paññāmayena balisena nirākarotha;</gathalast>
<hangnum line="472" number="95"></hangnum>
<gatha1 line="473">Nākampayanti sakalāpi ca lokadhammā</gatha1>
<gatha2 line="474">Cittaṃ sadāpagatapāpakilesasallaṃ,</gatha2>
<gatha3 line="475">Rūpādayo ca vividhā visayā samaggā</gatha3>
<gathalast line="476">Phuṭṭhaṃva merusikharaṃ mahatānilena;</gathalast>
<hangnum line="477" number="96"></hangnum>
<gatha1 line="478">Saṃsāradukkhamagaṇeyya yathā munindo</gatha1>
<gatha2 line="479">Gambhirapāramita sāgaramuttaritvā,</gatha2>
<gatha3 line="480">Ñeyyaṃ abodhi nipuṇaṃ hatamohajālo</gatha3>
<gathalast line="481">Tasmā sadā parahitaṃ paramaṃ ciṇātha;</gathalast>
<hangnum line="482" number="97"></hangnum>
<gatha1 line="483">Ohāya so’dhigatamokkhasukhaṃ paresaṃ</gatha1>
<gatha2 line="484">Atthāya saṃcari bhavesu mahabbhayesu,</gatha2>
<gatha3 line="485">Evaṃ sadā parahitaṃ purato karitvā</gatha3>
<gathalast line="486">Dhammo mayānucarito jagadatthameva;</gathalast>
<hangnum line="487" number="98"><pageBreak edition="V" number="0.0032" /></hangnum>
<gatha1 line="488">Laddhāna dullabhatarañca manussayoniṃ</gatha1>
<gatha2 line="489">Sabbaṃ papañcarahitaṃ khaṇasampadañca,</gatha2>
<gatha3 line="490">Ñatvāna āsavanudekahitañca dhammaṃ</gatha3>
<gathalast line="491">Ko paññavā anavaraṃ na bhajeyya dhammaṃ?</gathalast>
<hangnum line="492" number="99"></hangnum>
<gatha1 line="493">Laddhāna buddhasamayaṃ atidullabhaṃca</gatha1>
<gatha2 line="494">Saddhamma maggamasamaṃ sivadaṃ tatheva,</gatha2>
<gatha3 line="495">Kalyāṇamittapavare matisampadañca</gatha3>
<gathalast line="496">Ko buddhimā anavaraṃ na bhajeyya dhammaṃ?</gathalast>
<hangnum line="497" number="100"></hangnum>
<gatha1 line="498">Evampi dullabhataraṃ vibhave suladdhā</gatha1>
<gatha2 line="499">Maccheradosa viratā ubhayatthakāmā,</gatha2>
<gatha3 line="500">Saddhādidhammasahitā satatappamattā</gatha3>
<gathalast line="501">Bho! Bho! Karotha amatādhigamāya puññaṃ;</gathalast>
</body>
</document>