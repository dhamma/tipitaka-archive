<?xml version="1.0" encoding="utf-8"?>
<document>
  <metadata>
    <versions>
    </versions>
    <normativeSource>http://tipitaka.org/romn/cscd/e1202n.nrf13.xml</normativeSource>
    <source>roman/anya/sihala-gantha-sangaho/thupavamsa/dhatugabba rupavannanakatha.xml</source>
    <script>roman</script>
    <directory>/anya/sihala-gantha-sangaho/thupavamsa</directory>
    <basename>dhatugabba rupavannanakatha</basename>
    <titlePath>Dhātugabba rūpavaṇṇanākathā - Thūpavaṃsa - Sihaḷa-gantha-saṅgaho - Anya</titlePath>
  </metadata>
<content>
    <chapter line="1">Dhātugabba rūpavaṇṇanākathā</chapter>
    <paragraph line="2" number="23"> Evaṃ rājā dhātugabbhe kattabba kammaṃ niṭṭhāpetvā cātuddasi divase vihāraṃ gantvā bhikkhusaṅghaṃ sannipātesi, sannipatti bhikkhū tiṃsa sahassāni ahesuṃ rājā bhikkhusaṅghaṃ vaṇditvā evamāha. Dhātugabbhe mayā kattabbakammaṃ niṭṭhāpitaṃ, sve āsāḷabhimuposatha divase uttarasāḷha nakkhattena dhātunidhānaṃ bhavissati dhātuyo janātha bhanteti bhikkhusaṅghassa bhāraṃ katvā nagaramevāgañji.</paragraph>
    <paragraph line="3">Atha bhikkhusaṅgho dhātu āharaṇakaṃ bhikkhuṃ gavesanto pūjā pariveṇa vāsikaṃ soḷasa vassuddesikaṃ chaḷabhiññaṃ soṇuttaraṃ nāma sāmaṇeraṃ disvā taṃ pakkosāpetvā āvuso soṇuttara rājā dhātugabbhaṃ niṭṭhāpetvā dhātu ābharaṇaṃ bhikkhusaṅghassa bhāramakāsi. Tasmā tayā dhātuyo āharitabbāti āharāmi bhante dhātuyo kuto lacchāmīti pucchi tassa bhikkhusaṅgho evamāha. Āvuso soṇuttara tatāgato maraṇamañce nipanno sakkaṃ devarājānaṃ āmantetvā mayhaṃ aṭṭhadoṇappamāṇesu sārīrika dhātusu ekaṃ doṇaṃ koḷiyarājuhi sakkataṃ, anāgate tambapaṇṇi dīpe mahācetiye patiṭṭhahissatīti āha.</paragraph>
    <paragraph line="4">Atha <pageBreak edition="Vipassana Research Institut" number="0.0076" /> bhagavati parinibbute doṇa brāhmaṇo dhātuyo aṭṭha koṭṭhāse katvā aṭṭhannaṃ nagaravāsīnaṃ adāsi te attano attano nagare cetiyaṃ kāretvā parihariṃsu tesu rāmagāme koḷiyehi katacetiye mahoghena bhinne dhātukaraṇḍako samuddaṃ pavisitvā ratanavālukā piṭṭhe chabbaṇṇaraṃsi samākiṇṇo aṭṭhāsi.</paragraph>
    <paragraph line="5">Nāgā disvā mañjerika nāga bhavanaṃ gantvā mahākāḷa nāga rañño ārocesuṃ so dasakoṭi nāga sahassa parivuto āgantvā gaṇdhamālādīhi pūjetvā suvaṇṇa-pavāḷa-miṇi-rajatadhaje ussāpetvā pañcaṅgika turiya paggahīta nānāvidha nāga nāṭakānaṃ majjhahato dhākukaraṇḍaṃ maṇicaṅgoṭake ṭhapetvā sīsenādāya mahāsakkāra sammānaṃ karonto nāgabhavanaṃ netvā channavuti koṭidhane pūjetvā sabbaratanehi cetiyañca cetiyagharañca māpetvā dhātuyo pariharati. Mahākassapatthero ajātasattuno dhātunidhānaṃ karonto rāmagāme dhātuyo ṭhapetvā sesa dhātuyo āharitvā adāsi rājā rāmagāme dhātuyo kasmā nāhaṭāti pucchi.</paragraph>
    <paragraph line="6">Thero mahārāja tāsaṃ antarāyo natthi anāgate tambapaṇṇidīpe mahācetiye patiṭṭhahissantīti āha. Asoko dhammarājāpi dhātunidhānaṃ ugghāṭetvā olokento aṭṭhamaṃ dhātudoṇaṃ adisvā aparaṃ dhātuṃ doṇaṃ kattha bhanteti pucchi mahārāja taṃ koḷiyehi gaṅgātīre kata cetiye patiṭṭhitaṃ, mahoghena cetiye bhinne mahāsamuddaṃ pāvisi.</paragraph>
    <paragraph line="7">Taṃ nāgā disvā attano nāgabhavanaṃ netvā pariharantīti khīṇāsavā āhaṃsu rājā nāgabhavanaṃ nāma mama āṇāpavattanaṭṭhānaṃ, tampi āharāmi bhanteti āha. Mahārāja tā dhātuyo anāgate tambapaṇṇidīpe mahācetiye patiṭṭhahissantiti nivāresuṃ. Tasmā tvaṃ mañcherika nāga bhavanaṃ gantvā taṃ pavattiṃ nāga rañño nivedetvā dhātuyo āhara, sve dhātu nidhānaṃ bhavissatīti. Soṇuttaro sādhūti sampaṭicchitvā attano pariveṇaṃ agamāsi.</paragraph>
    <paragraph line="8">Rājāpi nagaraṃ antvā nagare bheriṃ carāpesi- sve dhātunidhānaṃ bhavissati nāgarā attano attano vibhavānurūpena alaṅkaritvā gaṇdhamālādīni gahetvā mahācetiyaṅgaṇaṃ otarantuti. Sakkopi vissakammaṃ āṇāpesi-sve mahācetiye dhātunidhānaṃ bhavissati. Sakala tampapaṇṇidīpaṃ alaṅkarohīti. So punadivase ekūnayojanasatikaṃ tambapaṇṇidīpaṃ kasīṇamaṇḍalaṃ viya samaṃ katvā rajatapaṭṭasadisaṃ vālukākiṇṇaṃpañcavaṇṇapupphasamākūlaṃ katvā <pageBreak edition="Vipassana Research Institut" number="0.0077" /> samantato puṇṇaghaṭapantiyo ṭhapāpetvā sāṇīhi parikkhipitvā upari celavitānaṃ baṇdhitvā pathavitale thalapadumāni ākāse olambaka padumāni dassetvā alaṅkata devasabhaṃ viya sajjesi. Mahāsamuddañca sannisinnaṃ pañcavidha padumasañcannaṃ akāsi.</paragraph>
    <paragraph line="9">Dhātu ānubhāvena sakala cakkavāḷaṃ gabbhokkamanābhisambodhikālādisu viya sajjitaṃ ahosi nāgarāpa nagara vīthiyo sammajjitvā muttāphala sadisaṃ vālukaṃ okiritvā lājapañcamaka pupphāni samokiritvā nānāvirāga dhajapaṭākāyo ussāpetvā suvaṇṇaghaṭa kadalitoraṇa mālagaghikādīhi alaṅkaritvā nagaraṃ sajjesu. Rājā nagarassa catusu dvāresu anāthānaṃ manussānaṃ paribhotthāya nānāppakāra khādanīya bhojanīya gaṇdhamāla vatthābharaṇa pañcavidhi mudhavāsa sahita tāmbulāni ca ṭhapāpesi.</paragraph>
    <paragraph line="10">Atha rājā sabbābharaṇa vibhūsito kumuda pannavaṇṇa catusiṇdhavayutta rathavaramāruyha alaṅkataṃ kaṇḍulaṃ hatthiṃ purato katvā suvaṇṇacaṅgoṭakaṃ sīse katvā setacchattassa heṭṭhā aṭṭhāsi. Tasmiṃ khaṇe sakkaṃ devarājānaṃ devaccharā viya nānābharaṇavibhūsitā devakaññupamā aneka sahassa nāṭakitthiyo ceva dasamahāyodhā ca caturaṅginī senā ca rājānaṃ parivāresuṃ.</paragraph>
    <paragraph line="11">Tathā aṭṭhuttara sahassa itthiyo ca puṇṇaghaṭe garahatvā parivāresuṃ. Aṭṭhuttara sahassa aṭṭhuttara sarassappamāṇeyeva purisā ceva itthiyo ca pupphasamuggāni daṇḍadīpikā nānāvaṇṇa dhaje ca gahetvā parivāresuṃ. Evaṃ rājā mahantena rājānubhāvena naṇdanavanaṃ nikkhanta devarājā viya nikkhami. Tadā nānāvidha turiya ghosehi ceva hatthassa ratha saddehi ca mahāpathavibhijjanākārappattā viya ahosi.</paragraph>
    <paragraph line="12">Tasmiṃ khaṇe soṇuttaro attano pariveṇeyeva nisinno turiya ghosena rañño nikkhantabhāvaṃ ñatvā abhiññāpādakaṃ catutthajjhānaṃ samāpajjitvā adhiṭṭhayā pathaviyaṃ nimujjitvā mañjerika nāgabhavane mahākāḷānāgarañño purato pāturahosi. Nāgarājā soṇuttaraṃ disvā uṭṭhāyāsanā abhivādetvā gaṇdhodakena pāde dhovitvā vaṇṇa gaṇdha sampanna kusumehi pūjetvā ekāmantaṃ nisīditvā kuto āgatattha bhanteti pucchi tambapaṇṇi dīpato āgatamhāhi vutte kimatthāyāti pucchi.</paragraph>
    <paragraph line="13">Mahārāja tambapaṇṇidīpe duṭṭhagāmaṇi abhaya mahārājā mahā cetiyaṃ kārento dhātuyo bhikkhusaṅghassa bhāramakāsi. Mahāvihāre tiṃsamattāni bhikkhusahassāni sannipatitvā mahāthūpatthāya ṭhapitadhātuyo <pageBreak edition="Vipassana Research Institut" number="0.0078" /> mahākāḷa nāga rañño santike ṭhitā, tassa taṃ pavattiṃ kathetvā dhātuyo āharāti maṃ pesesuṃ, tasmā idhāgatomhīti āha.</paragraph>
    <paragraph line="14">Taṃ sutvā nāgarājā pabbatena viya ajjhotthaṭo mahantena madāmanassena abhibhūto evaṃ cintesi mayaṃ pana imā dhātuyo pūjetvā apāyato muñcitvā sagge nibbattissamāti amaññimha. Ayaṃ pana bhikkhu mahiddhiko mahānubhāvo, sace imā dhātuyo imasmiṃ ṭhāne ṭhito bhaveyyuṃ, amhe abhibhavitvāpi gaṇhituṃ sakkuṇeyya. Dhātuyo apanetuṃ vaṭṭatīti cintetvā parisaṃ olokento parisa pariyante ṭhitaṃ vāsuladattaṃ nāma attano bhāgineyyaṃ disvā tassa saññamadāsi so mātulassa adhippāyaṃ ñatvā cetiyagharaṃ gantvā dhātukaraṇḍakaṃ ādāya gilitvā sinerupabbata pādamūlaṃ gantvā-</paragraph>
    <gatha1 line="15">Yojanasatāmāvaṭṭaṃ dīghaṃ tisata yojanaṃ,</gatha1>
    <gatha2 line="16">Phaṇānekasahassāni-māpisitvā mahiddhiko,</gatha2>
    <gatha3 line="17">Sineru pādamūlamhi-dhumāyanto ca pajjalaṃ,</gatha3>
    <gathalast line="18">Ābhujitvāna so bhoge-nipajji vālukātale;</gathalast>
    <gatha1 line="19">‘‘Anekāni sahassāni-attanā sadise ahi,</gatha1>
    <gatha2 line="20">Māpayitvā sayāpesi-samantā parivārite,</gatha2>
    <gatha3 line="21">Bahū devā ca nāgā ca-osariṃsu tahiṃ tadā,</gatha3>
    <gathalast line="22">Yuddhaṃ ubhinnaṃ nāgānaṃ-sassissāma mayaṃ iti;’’</gathalast>
    <paragraph line="23">Tato nāgarājā bhāgineyyena dhātuyo apanītabhāvaṃ ñatvā evamāha- mama santike dhātuyo natthi, tumhe idha papañca akatvā sīghaṃ gantvā bhikkhusaṅghassa taṃ pavattiṃ ārocetha bhikkhusaṅgho aññato dhātuṃ pariyesissatīti sāmaṇero ādite paṭṭhāya dhātu āgamanaṃ vatvā dhātuyo tava santikeyeva, papañcaṃ akatvā dehīti codesi.</paragraph>
    <paragraph line="24">Tato nāgarājā sāmaṇerena mūlamhi gahitabhāvaṃ ñatvā yena kenaci pariyāyena dhātuyo adatvāva pesituṃ vaṭṭatīti cintetvā sāmaṇeraṃ dhātugharaṃ netvā cetiyañca cetiyagharañca dassesi. Taṃ pana cetiyañca cetiyagharañca sabbaratanamayameva ahosi.</paragraph>
    <paragraph line="25">Vuttañhetaṃ mahāvaṃse</paragraph>
    <gatha1 line="26">‘‘Anekadhā anekehi ratanehi susaṅkhataṃ,</gatha1>
    <gathalast line="27">Cetiyaṃ cetiyagharaṃ-passa bhikkhu sunimmita’’nti;</gathalast>
    <paragraph line="28">Dassetvā ca pana cetiyagharato oruyha addhacaṇdakapāsāṇe pavāḷapadumamhi ṭhatvā imassa cetiyassa cetiyagharassa ca agghaṃ karohi <pageBreak edition="Vipassana Research Institut" number="0.0079" /> bhanteti āha sāmaṇero na sakkoma mahārāja agghaṃ kātuṃ, sakalepi tambhapaṇṇidīpe ratanāni imaṃ addhacaṇdaka pāsāṇaṃ nāgghatīti āha.</paragraph>
    <paragraph line="29">Nāgarājā evaṃ sante mahāsakkāraṭṭhānato appasakkāraṭṭhānaṃ dhātūnaṃ nayanaṃ ayuttaṃ nanu bhikkhūti āha. Sāmaṇero evamāhamahārāja buddhā nāma dhammagarukā, na āmisa garukaṃ, tumhesu cakkavāḷappamāṇaṃ ratanagharaṃ māpetvā sabbaratanassa pūretvā dhātuyo pariharantesupi ekanāgopi dhammābhisamayaṃ kātuṃ samattho nāma natthi yasmā-</paragraph>
    <paragraph line="30">‘‘Saccābhisamayo nāga-tumhākampi na vijjati. Saccābhisamayaṭṭhānaṃ-netuṃ yuttañhi dhātuyo. Saṃsāradukkhamokkhāya-uppajjanta tathāgatā, buddhassa vetthādīppāyo-tena nessāmi dhātuyo. Dhātunidhānaṃ ajjeva-so hi rājā karissati.</paragraph>
    <paragraph line="31">Tasmā papañcamakaritvā-lahuṃ me dehi dhātuye’’ti-āha. Evaṃ vutte nāgarājā appaṭihāno yutvā attano bhāgineyyena dhātuyo gopitoti maññamāno evamāha. Tumhe bhante cetiye dhātūnaṃ atthibhāvaṃ vā natthibhāvaṃ vā ajānantā dehi dehīti vadatha. Ahaṃ natthīti vadāmi. Sace passatha gahetvā gacchathāti. Gaṇhāmi mahārājāti, gaṇha bhikkhūti. Gaṇhāmi mahārājāti, gaṇha bhikkhūti tikkhattuṃ paṭiññaṃ gahetvā.</paragraph>
    <gatha1 line="32">‘‘Sukhumaṃ karaṃ māpayitvā-thikkhū tatra ṭhitoca so,</gatha1>
    <gatha2 line="33">Bhāgineyyassa vadane-hatthampakkhippa tāvade,</gatha2>
    <gatha3 line="34">Dhātukaraṇḍamadāya-tiṭṭha nāgāti bhāsiha,</gatha3>
    <gathalast line="35">Nimujjitvā pathaviyaṃ-pariveṇamhi uṭṭhahi;’’</gathalast>
    <paragraph line="36">Tadā sāmaṇerassa nāgena saddhiṃ yuddhaṃ passissāmāti samāgatā deva-nāga parisāpa bhikkhunāgassa vijayaṃ disvā haṭṭhā pamodito dhātuyo pūjayantāva teneva saha āgamuṃ, nāgarājā sāmaṇerassa gata kāle bhikkhuṃ vañcetvā pesitomhīti haṭṭhatuṭṭho dhātuyo gahetvā āgamatthāya bhāgineyyassa sāsanaṃ pesesi.</paragraph>
    <gatha1 line="37">‘‘Bhāgineyyo’tha kucchimhi-apassitvā karaṇḍakaṃ,</gatha1>
    <gatha2 line="38">Paridevamāno āgantvā-mātulassa nivedayi;</gatha2>
    <gatha3 line="39">Tadā so nāgarājāpi-vañcitamha mayaṃ iti,</gatha3>
    <gathalast line="40">Paridevi nāgā sabbepi-parideviṃsu piṇḍitā;’’</gathalast>
    <paragraph line="41">Tato <pageBreak edition="Vipassana Research Institut" number="0.0080" /> nāgabhavane sabbe nāgā samāgantvā kese muñcitvā ubhohi hatthehi hadaye gahetvā nīluppala sadisehi nettehi vilīna sokamiva assudhāraṃ pavattayamānā-</paragraph>
    <gatha1 line="42">‘‘Paridevamānā āgantvā-nāgā saṅghassa santike,</gatha1>
    <gathalast line="43">Bahudhā parideviṃsa-dhātāharaṇa dukkhitā’’ti;</gathalast>
    <paragraph line="44">Paridevitvā ca bhikkhusaṅghassa evamāhaṃsu- bhante kassaci pīḷaṃ akatvā amhākaṃ puññānubhāvena labhitvā cīraparihaṭa dhātuyo kasmā anavasesaṃ katvā aharāpetha amhākaṃ saggamokkhantarāyaṃ karothāti.</paragraph>
    <gatha1 line="45">’Tesaṃ saṅgho’nukampāya-thokaṃ dhātumadāpayi,</gatha1>
    <gathalast line="46">Te tena tuṭṭhā gantvāna-pūjābhaṇḍāni āharuṃ;</gathalast>
    <paragraph line="47">Tato sakko devānamiṇdo vissakammaṃ āmantetvā sāmaṇerassa uṭṭhitaṭṭhāne sattaratanamayaṃ maṇḍapaṃ māpehīti āha. So tasmiyeva khaṇe maṇḍapaṃ māpesi atha sakko dvīsu devalokesu devaparisāya parivuto suvaṇṇacaṅgoṭakena saddhiṃ ratana pallaṅkamādāya āgantvā tasmiṃ maṇḍape patiṭṭhāpetvā sāmaṇerassa hatthato dhātukaraṇḍakaṃ gahetvā tasmiṃ pallaṅke patiṭṭhāpesi. Tadā-</paragraph>
    <gatha1 line="48">’Brahmā chattamadhāresi-santusito vālavijaniṃ,</gatha1>
    <gathalast line="49">Maṇitālavaṇṭaṃ suyāmo-sakko saṅkhantu sodakaṃ;</gathalast>
    <gatha1 line="50">Cattāro tu mahārāja-aṭṭhaṃsu khaggapāṇino,</gatha1>
    <gathalast line="51">Samuggahatthā dvattiṃsā-devaputtā mahiddhikā;</gathalast>
    <gatha1 line="52">Pāricchattaka pupphehi pūjayantā tahiṃ ṭhitā,</gatha1>
    <gathalast line="53">Kumāriyopi dvattiṃsā-daṇḍidīpadharā ṭhitā;</gathalast>
    <gatha1 line="54">Palāpetvā duṭṭhayakkhe-yakkhasenāpati pana</gatha1>
    <gathalast line="55">Aṭṭhavīsati aṭṭhaṃsu-ārakkhaṃ kurumānakā;</gathalast>
    <gatha1 line="56">Vīṇaṃ vādayamānova-aṭṭhā pañcasikho tahiṃ,</gatha1>
    <gathalast line="57">Raṅgabhūmiṃ māpayitvā-timbarū turiyaghosavā;</gathalast>
    <gatha1 line="58">Anekā devaputtā ca-sādhugītappayojakā,</gatha1>
    <gathalast line="59">Mahākālo nāgarājā-thūyamāno anekadhā;</gathalast>
    <gatha1 line="60">Dibbaturiyāni vajjanti-dibbasaṅgiti vattati,</gatha1>
    <gathalast line="61">Dibbagaṇdhā ca vassāni-vassāpenti ca devatā;</gathalast>
    <paragraph line="62">Tadā iṇdaguttatthero mārassa paṭibāhanatthāya cakkavāḷapariyantaṃ katvā ākāse lohachattaṃ māpesi. Pañcanikāyika therā <pageBreak edition="Vipassana Research Institut" number="0.0081" /> dhātuyo parivāretvā pañcasu ṭhānesu nisīditvā gaṇasajjhāyamakaṃsu. Tasmiṃ kāle rājā taṃ ṭhanaṃ āgantvā sisato suvaṇṇa caṅgoṭakaṃ otāretvā dhātu caṅgoṭakaṃ attano caṅgoṭake ṭhapetvā pallaṅke patiṭṭhāpetvā gaṇdhamālādīhi pūjetvā pañcapatiṭṭhitena vaṇditvā sirasi añjaliṃ paggayha akkhīni ummīletvā olokento aṭṭhāsi. Tasmiṃ khaṇe dhātumatthake setacchattaṃ dissati chattagāhaka brahmā na dissati. Tathā tālavaṇṭa vijani ādayo dissanti gāhakā na dissanti dibbaturiyaghosa saṅgitiyo suyyanti gaṇdhabba devatā na dissanti. Rājā etaṃ acchariyaṃ disvā iṇdaguttattheraṃ evamāha-devatā dibbachattena pūjesuṃ ahaṃ mānusa kacchattena pūjemi bhanneti. Thero yuttaṃ mahārājāti āha. Rājā attano suvaṇṇapiṇḍike setacchattena pūjetvā suvaṇṇabhiṃkāraṃ gahetvā abhisekodakaṃ datvā taṃ divasaṃ sakalatambapaṇṇi dīpe rajjaṃ adāsi.</paragraph>
    <paragraph line="63">Tato sabbaturiyāni paggaṇhiṃsu, gaṇdhamālādīhi pūjetva mahantaṃ sakkāramakaṃsu puna rājā theraṃ pucchi - amhākaṃ satthā dibbamānusakāni dve chattāni dhāresi bhante. Na dve chattāni tīṇi chattāni mahārājāti. Aññaṃ chattaṃ napassāmi bhanneti. Sīlapatiṭṭhaṃ samādhidaṇḍakaṃ iṇdriyasalākaṃ balamālaṃ maggaphalapatta sañchannaṃ vimuttivarasetacchattaṃ ussāpetvā ñāṇābhisekampatto dhammaratana cakkaṃ pavattetvā dasasahassa cakkavāḷesu buddharajjaṃ hatthagataṃ katvā rajjaṃ kāresīti rājā tīṇicchatta dhārakassa satthuno tikkhattuṃ rajjaṃ dammīti tikkhattuṃ dhātuyo rajjena pūjesi.</paragraph>
    <paragraph line="64">Tato rājā devamanussesu dibbagaṇdhamālādīhi pūjentesu anekesu turiyaghosa saṅgitesu vattamānesu dhātukaraṇḍakaṃ sīsenādāya ratanamaṇḍapato nikkhamitvā bhikkhusaṅgha parivuto mahācetiyaṃ padakkhiṇaṃ katvā pācīnadvārenāruyha dhātugabbhaṃ otari. Tato mahācetiyaṃ parivāretvā channavuti koṭippamāṇa arahanto aṭṭhaṃsu.</paragraph>
    <paragraph line="65">Rājā sīsato dhātukaraṇḍakaṃ otāretvā mahārahe sayanapiṭṭhe ṭhapessāmīti cintesi tasmiṃ khaṇe dhātukaraṇḍako rañño sīsato satta tālappamāṇe ṭhāne gantvā sayameva vicari dhātuyo ākāsamuggantvā dvattiṃsa mahā purisalakkhaṇa asiti anubyañjanā byāmappabhā patimaṇḍitaṃ ketumālopa sobhitaṃ nila-pīta-lohitādi bheda vicitra raṃsijālā samujjalaṃ buddhavesaṃ gahetvā gaṇḍambamūle <pageBreak edition="Vipassana Research Institut" number="0.0082" /> yamaka pāṭihāriyaṃ sadisa yamaka pāṭihāriyaṃ akaṃsu. Taṃ dhātupāṭihāriyaṃ disvā pasīditvā arahattampattā devamanussā dvādasakoṭiyo ahesuṃ. Sesaphalattayaṃ pattā gaṇanapathamatītā ahesuṃ. Evaṃ dhātuyo anekadhā pāṭihāriyaṃ dassetvā buddhavesaṃ vissajjetvā karaṇḍakaṃ pavisitvā tena saddhiṃ otaritvā rañño sīse patiṭṭhahiṃsu.</paragraph>
    <paragraph line="66">Rājā amatena viya abhisitto saphalaṃ manussatta paṭilābhaṃ maññamāno ubhohi hatthehi dhātukaraṇḍakaṃ gahetvā nāṭaka parivuto alaṅkata sayana samīpaṃ gantvā dhātucaṅgoṭakaṃ ratanapallaṅke ṭhapetvā gaṇdhavāsitodakena hatthe dhovitvā vatujātiya gaṇdhena ubbaṭṭetvā ratanakaraṇḍakaṃ vicaritvā dhātuyo gahetvā evaṃ cintesi.</paragraph>
    <gatha1 line="67">‘‘Anākulā kehicipi yadi hessasti dhātuyo,</gatha1>
    <gathalast line="68">Janassa saraṇaṃ hutvā yadi ṭhassanti dhātuyo;</gathalast>
    <gatha1 line="69">Satthunipannā kārena parinibbāna mañcake,</gatha1>
    <gathalast line="70">Nipajjantu supaññatte-sayanamhi mahārahe’’ti;</gathalast>
    <paragraph line="71">Evaṃ cintetvā pana varasayanapiṭṭhe dhātuyo ṭhapesi tasmiṃ khaṇe dhātuyo raññā cintita niyāmeneva mahārahe sayane buddhavesena sayiṃsu.</paragraph>
    <gatha1 line="72">‘‘Āsāḷahi sukkapakkhassa pannarasa uposathe,</gatha1>
    <gathalast line="73">Uttarāsāḷha nakkhatte evaṃ dhātu patiṭṭhitā;</gathalast>
    <paragraph line="74">Saha dhātu patiṭṭhānā akampittha mahāmahī, pāṭihīrāni nekāni pavattiṃsu anekadhā.’’</paragraph>
    <paragraph line="75">Tadahi udakapariyantaṃ katvā ayaṃ mahāpathavī saṅkampi sampakampi sampavedhi, mahāsamuddo saṅkhūbhi, ākāse vijjullatā nicchariṃsu. Khaṇikavassaṃ vassi, cha devalokā ekakolāhala mahosi rājā etaṃ acchariyaṃ disvā pasanno attano kañcana mālika setacchattena dhātuyo pūjetvā tambapaṇṇidipe rajjaṃ sattāhaṃ datvā tiṃsa satasahassagghanakaṃ alaṅkāra bhaṇḍaṃ omuñcitvā pūjesi. Tathā sabbāpi nāṭakitthiyo amaccā sesa mahājano devā ca sabbābharaṇāni pūjesuṃ tasmā-</paragraph>
    <gatha1 line="76">Tiṭṭhantaṃ sugataṃ tilokamahitaṃ yo pūjaye sādaraṃ,</gatha1>
    <gathalast line="77">Yo vā sāsapa bījamattampi taṃ dhātuṃ naro pūjaye;</gathalast>
    <gatha1 line="78">Tesaṃ puññaphalaṃ samānamīti taṃ cittappasāde same,</gatha1>
    <gathalast line="79">Ñatvā taṃ parinibbutepi sugate dhātuṃ budho pūjaye’ti;</gathalast>
    <paragraph line="80">Tato <pageBreak edition="Vipassana Research Institut" number="0.0083" /> rājā cīvaravatthāni ceva guḷa-sappi ādi bhesajjāni ca saṅghassa datvā sabbarattiṃ gaṇasajjhāyaṃ kāresi puna divase nagare bheriṃ carāpesi mahājano imaṃ sattāhaṃ gaṇdhamālādīni ādiya gantvā dhātuyo vaṇdatūti iṇdaguttattheropi sakala tambapaṇṇi dīpe manussā dhātuyo vaṇditukāmā, taṃ khaṇaṃyeva āgantvā vaṇditvā yathāṭṭhānaṃ gacchantūti adhiṭṭhāsi.</paragraph>
    <paragraph line="81">Te tatheva dhātuyo vaṇditvā gamiṃsu rājā sattāhaṃ saṅghassa mahādānaṃ pavattetvā sattāhassa accayena dhātugabbhe mayā kattabbakiccaṃ niṭṭhāpitaṃ, dhātugabbhaṃ pidahatha bhanteti saṅghassa ārocesi. Saṅgho uttarasumana sāmaṇere āmantetvā tumhehi pubbe āhaṭa medavaṇṇa pāsāṇena dhātu gabbhaṃ pidahathāti āha. Te sādhūti sampaṭicchitvā dhātugabbhaṃ pidahiṃsu.</paragraph>
    <paragraph line="82">Tato khīṇāsavā dhātugabbhe gaṇdhā mā susantu mālā mā milāyantu. Dīpā mā nibbāyantu ratanāni mā vivaṇṇāni hontu pūjanīyabhaṇḍāni mā nassantu. Medavaṇṇa pāsāṇā saṇdhiyantu, paccatthikānaṃ okāso mā hotūti adhiṭṭhahiṃsu.</paragraph>
    <paragraph line="83">Evaṃ rājā dhātu nidhāpetvā puna nagare bheriṃ carāpesi mahā cetiye dhātuṃ nidhāpetvā dhātuṃ āharitvā nidhānaṃ karontūti. Mahājano attano attano balānurūpena suvaṇṇa rajatādi karaṇḍe kārāpetvā tattha dhātuyo patiṭṭhāpetvā dhātunidhānassupari medavaṇṇa pāsāṇa piṭṭhiyaṃ nidahiṃsu. Sabbehi sannihita dhātuyo sahassamattā ahesunti.</paragraph>
    <paragraph line="84">Iti sādhujana manopasādanatthāya kate thūpavaṃse dhātunidhāna kathā niṭṭhitā.</paragraph>
    <paragraph line="85" number="24"> Tato rājā taṃ sabbaṃ pidahetvā cetiyaṃ karonto udarena saddhiṃ caturassa koṭṭhakaṃ niṭṭhāpesi atha chattakamme sudhākamme ca aniṭṭhiteyeva māraṇantika rogena gilāno hutvā dīghavāpito kaniṭṭhabhātaraṃ pakkosāpetvā cetiye aniṭṭhitaṃ chattakammaṃ sudhākammañca sīghaṃ niṭṭhāpetvā maṃ tosehi tātāti āha. So rañño dubbalabhāvaṃ ñatvā antare aniṭṭhitakammaṃ kātuṃ na sakkāti suddhavatthehi kañcukaṃ kāretvā cetiye paṭimuñcāpetvā cittakārehi kañcuka matthake vedikā ca puṇṇaghaṭa pañcaṅguli pantiyo ca kārāpesi.</paragraph>
    <paragraph line="86">Naḷakārehi veḷumaya chattaṃ kāretvā kharapattamaye caṇdasūriyamaṇḍale muddhani vedikā kāretvā lākhākukuṭṭhakehi taṃ vicittaṃ katvā thūpakammaṃ niṭṭhitanti rañño arocesi rājā tena hi maṃ <pageBreak edition="Vipassana Research Institut" number="0.0085" /> mahācetiyaṃ dassehīti vatvā sivikāya nipajjitvā cetiyā padakkhiṇaṃ katvā dakkhiṇadvāre bhūmisayanaṃ paññāpetvā tattha nipanno dakkhiṇena passena sayitvā mahāthūpaṃ vāmapassena sayitvā lohapāsādaṃ olokento pasanna citto ahosi. Tadā rañño sāsanassa bahūpakārabhāvaṃ sallakkhetvā gilāna pucchanatthāya tato tato āgatā bhikkhu channavuti koṭiyo rājānaṃ parivāretvā aṭṭhaṃsu. Tato saṅgho vagga vaggā hutvā gaṇasajjhāyaṃ akāsi.</paragraph>
    <paragraph line="87">Rājā tasmiṃ samāgame theraputtābhayattheraṃ adisvā evaṃ cintesi. So mayi damiḷehi saddhiṃ aṭṭhavīsati mahāyuddhe kayiramāse apaccosakakitvā idāni maraṇayuddhe vattamāṇe mayhaṃ parājayaṃ disvā maññe nāgacchatīti. Tadā thero kariṇda nadī sīse pajjalita pabbate vasanto rañño parivitakkaṃ ñatvā pañcasata khīṇāsava parivusetā ākāsenāgantvā rañño purato pāturahosi.</paragraph>
    <paragraph line="88">Rājā theraṃ disvā attano purato nisīdāpetvā evamāha bhante tumhehi saddhiṃ dasamahā yodhe gahetvā damiḷehi saddhi yujdhiṃ. Idāni ekakova maccūnā saddhiṃ yujjhituṃ ārabhiṃ. Maccu sattumpana parājetuṃ na sakkomīti. Tato-</paragraph>
    <gatha1 line="89">Theraputtābhayatthero mā bhāyi manujādhipa,</gatha1>
    <gathalast line="90">Kilesa sattuṃ ajinitvā ajeyyo maccūsattuko;</gathalast>
    <paragraph line="91">Iti vatvā evaṃ anusāsi. Mahārāja sabboyeva loka sannivāse jātiyā anugato, jarāya anusaṭo, vyādhinā abhibhūto, maraṇena abbhāhato. Tetāha-</paragraph>
    <gatha1 line="92">‘‘Yathāpi selā vipulā-nahaṃ āhacca pabbatā,</gatha1>
    <gathalast line="93">Samantā anupariyeyyuṃ-nippothentā catuddisaṃ;</gathalast>
    <gatha1 line="94">Evaṃ jarā ca maccu ca-adhivattanti pāṇino,</gatha1>
    <gatha2 line="95">Khattiyo brāhmaṇe vesse sudde caṇḍāla pukkuse,</gatha2>
    <gathalast line="96">Na kiñci parivajjeti-sabbamevābhimaddati;</gathalast>
    <gatha1 line="97">Na tattha hatthinaṃ bhūmi-na rathānaṃ na pattiyā,</gatha1>
    <gathalast line="98">Na cāpi mantayuddhena-sakkā jetuṃ dhanena vā’’ti;</gathalast>
    <paragraph line="99">Tasmā idaṃ maraṇaṃ nāma mahāyasānaṃ mahāsammatādīnaṃ mahā puññānaṃ jotiyādīnaṃ mahāthāmānaṃ baladevādīnaṃ iddhimantānaṃ mahāmoggallānādīnaṃ paññāvantānaṃ sāriputtādīnaṃ sayambhūñāṇena adhigata saccānaṃ, paccekabuddhānaṃ sabbaguṇasamannāgatānaṃ sammāsambuddhānampi upari nirāsaṅkameva patati kimaṅgapanaññesu sattesu.</paragraph>
    <paragraph line="100">Tasmā- <pageBreak edition="Vipassana Research Institut" number="0.0085" /></paragraph>
    <gatha1 line="101">Mahāyasā rājavarā gatā te sabbe mahāsammata ādayopi,</gatha1>
    <gathalast line="102">Aniccabhāvaṃ baladeva ādi mahābalā ceva tathā gamiṃsu;</gathalast>
    <gatha1 line="103">Ye puññavantāni gatā pasiddhiṃ mahaddhanaṃ jotiyameṇḍakādī,</gatha1>
    <gathalast line="104">Upāvisiṃ vaccumukhaṃ sabhogā sabbepi te rāhumukhaṃ sasīva;</gathalast>
    <gatha1 line="105">Yo iddhimantesu tathāgatassa puttesuseṭṭho iti vissutopi,</gatha1>
    <gathalast line="106">Thero mahārājasaheva iddhibalena so maccumukhaṃ paviṭṭho;</gathalast>
    <gatha1 line="107">Sabbesu sattesu jinaṃ ṭhapetvā nevatthi paññāya samopi yena,</gatha1>
    <gathalast line="108">So dhammasenāpati sāvakopi gato mahārāja aniccataṃ’ca;</gathalast>
    <gatha1 line="109">Sayambhūñāṇassa balena santiṃ gatā mahārāja sayambhūnopi,</gatha1>
    <gathalast line="110">Sabbepi te ñāṇabalūpa pannā aniccataṃ neva atikkamiṃsu;</gathalast>
    <gatha1 line="111">Tilokanātho purisuttamo so aniccabhāvaṃ samatikkamitvā,</gatha1>
    <gathalast line="112">Nāsakkhi gantuṃ sugatopi rāja aññesu sattesu kathāva natthi;</gathalast>
    <gatha1 line="113">Tasmā mahārāja bhavesu sattā sabbepi nāsuṃ maraṇā vimuttā,</gatha1>
    <gathalast line="114">Sabbampi saṅkhāragataṃ aniccaṃ dūkkhaṃ anattāti vicintayassu;</gathalast>
    <gatha1 line="115">‘‘Dutiye attabhāvepi dhammacchaṇdo mahā hi te,</gatha1>
    <gathalast line="116">Upaṭṭhite devaloke hitvā dibbasukhaṃ tuvaṃ;</gathalast>
    <gatha1 line="117">Idhāgamma bahuṃ puññaṃ akāsi ca anekadhā,</gatha1>
    <gathalast line="118">Karaṇampeka rajjassa sāsanajjotanāya te;</gathalast>
    <gatha1 line="119">Mahā rāja kataṃ puññaṃ yāvajja divasā tayā,</gatha1>
    <gathalast line="120">Sabbaṃ anussaretheva sukhaṃ sajju bhavissati;</gathalast>
    <paragraph line="121">Taṃ sutvā tuṭṭhamānaso rājā bhante tumhe maccuyuddhepi apassayāti vatvā laddhassāso puññapotthakaṃ vācetuṃ āṇāpesi lekhako puññapotthakaṃ evaṃ vācesi.</paragraph>
    <gatha1 line="122">‘‘Ekūnasatavihārā mahārājena kāritā,</gatha1>
    <gathalast line="123">Ekūnasatakoṭīhi vihāro maricaṭṭi ca;</gathalast>
    <gatha1 line="124">Uttamo lohapāsādo tiṃsakoṭīhi kārito,</gatha1>
    <gathalast line="125">Mahāthūpe anagghāni kāritā catuvīsati;</gathalast>
    <gatha1 line="126">Mahāthūpamhi sesāni karitāni subuddhinā,</gatha1>
    <gathalast line="127">Koṭisahassaṃ agghanti mahārāja tayā puna;</gathalast>
    <gatha1 line="128">Koḷamba nāma maleya akkhakkhāyika chātake,</gatha1>
    <gathalast line="129">Kuṇḍalāni mahagghāni duve datvāna gaṇhiya;</gathalast>
    <gatha1 line="130">Khīṇāsavānaṃ <pageBreak edition="Vipassana Research Institut" number="0.0086" /> pañcannaṃ mahātherānamuttamo,</gatha1>
    <gathalast line="131">Dinno pasannacittena kaṅgu ambila piṇḍako;</gathalast>
    <gatha1 line="132">Cūḷaṅgaṇiya yuddhamhi parajjhitvā palāyatā,</gatha1>
    <gathalast line="133">Kālaṃ ghosāpayitvāna āgatassa vihāyasā;</gathalast>
    <gatha1 line="134">Khīṇāsavassa yatino attānamanapekkhiya,</gatha1>
    <gathalast line="135">Dinnaṃ saraka bhattanti puññapotthaṃ avācayi;</gathalast>
    <paragraph line="136" number="25"> Taṃ sutvā rājā tussitvā ṭhapehi ṭhapehi bhaṇeti vatvā evamāha. Maricavaṭṭi vihāramahasattāhe thūpāramhasattāhe ca cātuddisa ubhato saṅghassa mahārahaṃ mahādānaṃ pavattesiṃ. Catuvīsati mahāvisākhapūjā kāresiṃ tambapaṇṇidīpe mahābhikkhusaṅghassa tikkhattuṃ cīvaramadāsiṃ satta satta dīnāni laṅkā rajjaṃ sāsanassa pañcakkhattuṃ adāsiṃ sappi sannitta suparisuddha vaṭṭiyā dvādasaṭhānesu, sattaṃ dīpasahassaṃ jālesiṃ aṭṭhārassu ṭhānesu gilānānaṃ vejjehi bhesajjañca bhattañca niccaṃ dāpesi. Catucattālīsa ṭhānesu telullopakañca adāsiṃ. Tattakesuyeva ṭhānesu ghatapakkajālapūve bhattena saddhiṃ niccaṃ dāpesiṃ.</paragraph>
    <paragraph line="137">Māse māse aṭṭhasu uposathadivasesu laṅkādīpe sabbavihāresu dīpatelaṃ dāpesiṃ. Āmisa dānato dhammadānaṃ mahantanti sutvā heṭṭhaṃ lohapāsāde dhammāsane nisīditvā maṅgala suttaṃ osāretuṃ ārabhitvāpi saṅgha gāravena osāretuṃ nāsakkhiṃ. Tato paṭṭhāya dhammadesake sakkaritvā sabbavihāresu dhammakathaṃ kathāpesiṃ ekekassa dhammakathikassa nāḷa nāḷippamāṇāni sappiphāṇita sakkharāni caturaṅgula muṭṭhippamāṇaṃ yaṭṭhimadhukaṃ sāṭakadvayañca māsassa aṭṭhasu uposatha disesu dāpesiṃ. Etaṃ sabbampi issariye ṭhatvā dinnattā mama cittaṃ sa ārādheti. Jīvitaṃ pana anapekkhitvā duggatena mayā dinnadānadvayameva ārādhetīti.</paragraph>
    <paragraph line="138">Taṃ sutvā abhayatthero mahārāja pasādanīyaṭṭhāneyeva pasādaṃ akāsi taṃ pana piṇḍapātadvayaṃ parissa pīḷaṃ akatvā laddha dhammika paccayattā attānaṃ anavaloketvā asajjamānena dinnattā paṭiggāhakānaṃ yāvadatthaṃ katvā dinnattā pītipāmojjaṃjanayitvā balava saddhāya dinnattā deyyadhammassa niravasesaṃ paribhogaṃ gatattāti imehi pañcahi kāraṇehi mahantatti vatvā mahārāja kaṅgu ambili piṇḍagāhakattheresu maliyamahādevatthero samantakūṭe pañcannaṃ bhikkhusatānaṃ datvā paribhuñji pathavi cālanaka dhammaguttatthero kalyāṇīya vihāre pañcannaṃ bhikkhusatānaṃ datvā paribhuñji.</paragraph>
    <paragraph line="139">Talaṅgaravāsī <pageBreak edition="Vipassana Research Institut" number="0.0087" /> dhammaguttattheropi piyaṅgudīpe dvādasannaṃ bhikkhusahassānaṃ datvā paribhuñji. Maṅgaṇavāsī cuḷatissatthero kelāsakūṭe vihāre saṭṭhisahassānaṃ bhikkhūnaṃ datvā paribhuñji mahābhaggattheropi ukkānagara vihāre sattasatānaṃ bhikkhūnaṃ datvā paribhuñji saraka bhattagāhakatthero pana piyaṅgudīpe dvādasannaṃ bhikkhusahassānaṃ datvā paribhogamakāsīti vatvā rañño cittaṃ hāsesi.</paragraph>
    <paragraph line="140">Rājā cittaṃ pasādetvā evamāha-ahambhante catuvīsati vassāni rajjaṃ kārento bhikkhusaṅghassa pahūpakāro ahosiṃ. Kāyopi me saṅghassa upakārako hotu saṅghadāsassa me sarīraṃ mahācetiyassa dassanaṭṭhāne saṅghassa kammamālake jhāpethāti. Tato kaniṭṭhaṃ āmantetvā’tāta! Tissa! Mahāthūpe aniṭṭhitaṃ kammaṃ sādhukaṃ niṭṭhāpesi. Sāyaṃ pāto ca mahāthūpe pupphapūjaṃ kāretvā tikkhattuṃ upahāraṃ kārehi. Mayā ṭhapitaṃ dānavaṭṭaṃ sabbaṃ aparihāpetvā saṅghassa kattabbakiccesu sadā appamatto hohī’ti anusāyitvā tuṇhi ahosi.</paragraph>
    <paragraph line="141">Tasmiṃ khaṇe bhikkhu gaṇasajjhāyaṃ ārabhiṃsu devatā pana chadeva lokato cha rathe gahetvā ādāya paṭipāṭiyā ṭhapetvā mahārāja amhākaṃ devaloko ramaṇīyo, amhākaṃ devaloko ramaṇīyoti vatvā attano attano devalokaṃ āgamanatthāya yāciṃsu rājā tesaṃ vacanaṃ sutvā yāvāhaṃ dhammaṃ suṇāmi- tāva adhivāsethāti te hatthasaññāya nivāresi saṅgho gaṇasajjhāyaṃ nivāresīti maññitvā sajjhāyaṃ ṭhapāpesi.</paragraph>
    <paragraph line="142">Rājā kasmā bhante gaṇasajjhāyaṃ ṭhapethāti āha. Mahārāja tayā hatthasaññāya nivāritattāti. Bhante tumhākaṃ saññaṃ nādāsiṃ. Devatā chadevalokato cha rathe ānetvā attano attano devalokaṃ gantuṃ yācanti tasmā tesaṃ yāvāhaṃ dhammaṃ suṇāmi tāva āgamethāti saññaṃ adāsinti taṃ sutvā keci ayaṃ rājā maraṇabhayabhito vippalapati, maraṇato abhāyanaka satto nāma natthīti maññiṃsu.</paragraph>
    <paragraph line="143">Tato abhayatthero āha kathaṃ mahārāja saddahituṃ sakkā cha devalokato cha rathā ānītāti taṃ sutvā rājā ākāse pupphadāmāni khipāpesi. Tāni gantvā visuṃ rathadhure olambiṃsu mahājano ākāse olambantāni pupphadāmāni disvā nikkaṅkho ahosi.</paragraph>
    <paragraph line="144">Tato rājā theraṃ pucchi-katamo pana bhante devaloko ramaṇīyoti. Tusitabhavanaṃ pana mahārāja ramaṇīyaṃ, buddhabhāvāya samayaṃ olokento metteyyo bodhisattopi tasmiṃyeva vasatīti āha.</paragraph>
    <paragraph line="145">Taṃ <pageBreak edition="Vipassana Research Institut" number="0.0088" /> sutvā rājā tasmiṃ ālayaṃ katvā mahāthūpaṃ olokento nipannova cavitvā suttappabuddho viya tusita bhavanato āhaṭa. Rathe nibbattitvā attano katapuññassa thalaṃ mahājanassa pākaṭaṃ kātuṃ ratheyeva ṭhatvā dibbābharaṇa vibhūsito mahājanassa passantasseva tikkhattuṃ mahāthūpaṃ padakkhiṇaṃ katvā bhikkhusaṅghañca vaṇditvā tusitabhavanaṃ agamāsi.</paragraph>
    <gatha1 line="146">Evaṃ asāre nicaye dhanānaṃ aniccasaṅghaṃ sattaṃ sapaññā,</gatha1>
    <gathalast line="147">Katvana cāgaṃ ratanattayamahi ādāya sāraṃ sugatiṃ vajanti;</gathalast>
    <paragraph line="148">Rañño nāṭakatthiyo matabhāvaṃ ñatvā yattha ṭhitā makuḷaṃ mocayiṃsu tatthaṃ ṭhāne katasālā makuḷamuttasālānāmajātā. Rañño sarīrasmiṃ citakaṃ āropite yattha mahājano hatthe paggahetvā viraci. Tattha katasālā viracitthasālā nāma jātā. Rañño sarīraṃ yattha jhāpesuṃ - so sīmāmālako rājamālako nāma jāto. Atha rañño kaniṭṭhabhātā saddhātissamahārājā nāma hutvā cetiye aniṭṭhataṃ jattakammaṃ sudhākammañca niṭṭhāpetvā thūpamakāsīti</paragraph>
    <paragraph line="149">Iti sādhujana manopasādanatthāya kate thūpavaṃse mahācetiye katā niṭṭhitā.</paragraph>
    <paragraph line="150" number="26"> Etarahi duṭṭhagāmaṇi abhaya mahārājassa pitā kākavaṇṇatissa rājā metteyyassa bhagavato pitā bhavissati. Vihāramahādevī mātā bhavissati. Duṭṭhagāmiṇi abhayo aggasāvako bhavissati. Kaniṭṭho dutiya sāvako bhavisasati. Rañño pitucchā anuḷādevī aggamahesī bhavissati. Rañño putto sāli rājakumāro putto bhavissati. Bhaṇḍāgārika saṅghāmacco aggupaṭṭhāko bhavissati tassāmaccassa dhītā aggupaṭṭhāyikā bhavissatīti evaṃ sabbepi katādhikārā hetu sampannā tassa bhagavato dhammaṃ sutvā dukkhassantaṃ karitvā anupādisesāya nibbānadhātuyā parinibbāyissantīti.</paragraph>
    <paragraph line="151">Ettāvatā ca</paragraph>
    <hangnum line="152" number="27"></hangnum>
    <gatha1 line="153"> Mahiṇdasena nāmamhi vasanto pariveṇake,</gatha1>
    <gathalast line="154">Pattacīvarapādo? Yo piṭakattaya pārago;</gathalast>
    <gatha1 line="155">Saddhāsilaguṇupeto sabbasattahite rato,</gatha1>
    <gathalast line="156">Tena sādhu samajjhiṭṭho yamahaṃ kātumārabhiṃ;</gathalast>
    <gatha1 line="157">Sodāni niṭṭhaṃ sampatto thūpavaṃso anākulo,</gatha1>
    <gathalast line="158">Paripuṇṇo saṅkhathā sādhu paṇḍitehi pasaṃsito;</gathalast>
    <gatha1 line="159">Yaṃ <pageBreak edition="Vipassana Research Institut" number="0.0089" /> pattaṃ kusalaṃ kammaṃ karontena imaṃ mayaṃ,</gatha1>
    <gathalast line="160">Tena etena puññena sattā gacchantu nibbutiṃ;</gathalast>
    <gatha1 line="161">Anantarāyena yathā ca siddhiṃ</gatha1>
    <gatha2 line="162">Mūpāgato thūpavarassa vaṃso,</gatha2>
    <gatha3 line="163">Tatheva saddhammasitā janānaṃ</gatha3>
    <gathalast line="164">Mano rathā sīghamupentu siddhiṃ;</gathalast>
    <gatha1 line="165">Parisambhidāmaggassa yena līlattha dīpani</gatha1>
    <gathalast line="166">Ṭīkā viracitā sādhu saddhammodaya kāminā;</gathalast>
    <gatha1 line="167">Tathā pakaraṇe saccasaṅkhepe atthadīpanā,</gatha1>
    <gathalast line="168">Dhīmatā sukatā yena suṭṭhu sīhaḷa bhāsato</gathalast>
    <gatha1 line="169">Visuddhimagga saṅkhepe yena atthappakāsanā,</gatha1>
    <gathalast line="170">Yogī namupakārāya katā sīhaḷabhāsato;</gathalast>
    <gatha1 line="171">Parakkama nariṇdassa sabbabhūpāna ketuno,</gatha1>
    <gathalast line="172">Dhammāgāre niyutto yo piṭakattaya pārago;</gathalast>
    <gatha1 line="173">Sāsanaṃ suṭṭhitaṃ yassa antevāsika bhikkhusu,</gatha1>
    <gathalast line="174">Tena vācissaratthera pādena likhito ayanti;</gathalast>
    <centered line="175">Thūpavaṃso niṭṭhito.</centered>
  </content>
</document>