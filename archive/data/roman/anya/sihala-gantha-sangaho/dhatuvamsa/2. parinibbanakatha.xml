<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e1205n.nrf1.xml</normativeSource>
    <archivePath>roman/anya/sihala-gantha-sangaho/dhatuvamsa/2. parinibbanakatha.xml</archivePath>
    <baseFileName>2. parinibbanakatha</baseFileName>
    <titlePath>2. Parinibbānakathā - Dhātuvaṃsa - Sihaḷa-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">2. <pageBreak edition="V" number="0.0011" /> Parinibbānakathā</chapter>
    <paragraph line="2">Satthā pana tato pañcacattālīsavassāni tipiṭakapariyattidhammaṃ desetvā veneyyajane saṃsārato catuariyamaggaphalapaṭilābhavasena uddhāretvā nibbāne patiṭṭhāpetvā pacchime kāle vesālinagaraṃ upanissāya cāpālacetiyaṃ nissāya viharanto mārena parinibbānatthāya ārādhito sato sampajāno āyusaṅkhāre vissajjesi. Tassa vissaṭṭhabhāvaṃ ānandoyeva aññāsi. Añño kocipi jānanto nāma natthi. Tasmā bhikkhusaṅghampi jānāpessāmīti jetavanamahāvihāraṃ gantvā sabbaṃ bhikkhusaṅghaṃ sannipātāpetvā bhikkhave tathāgatassa na cirasseva tiṇṇaṃ māsānaṃ accayena parinibbānaṃ bhavissati, tumhe sattatiṃsabodhi pakkhiyadhammesu samaggā hutvā ekībhāvā hotha, tumhe vivādaṃ mā karotha. Appamādena tisso sikkhā sampādethāti vatvā puna divase vesāliyaṃ piṇḍāya caritvā piṇḍapātā paṭikkamitvā bhaṇḍagāmaṃ gato. Bhaṇḍagāmato hatthigāmaṃ hatthigāmato ambagāmaṃ ambagāmato jambugāmaṃ jambugāmato nigrodhagāmaṃ nigrodhagāmato bhoganagaraṃ bhoganagarato pāvānagaraṃ pāvānagarato kusinārānagaraṃ patto. Tattha yamakasālānamantare ṭhīto ānandattheraṃ āmantetvā untarasīsakaṃ katvā mañcakaṃ paññāpehi kilantosmi ānanda nipajjissāmi’ti āha. Taṃ sutvā ānandatthero uttarasīsakaṃ katvā mañcakaṃ paññāpetvā catugguṇaṃ saṅghāṭiṃ attharitvā pañcacattālīsavassāni asayitabuddhaseyyaṃ sayanto dakkhiṇapassena sato sampajāno anuṭṭhānasaññaṃ manasikaritvā sīhaseyyaṃ kappesi.</paragraph>
    <gatha1 line="3">Atītamaddhāna bhave caranto,</gatha1>
    <gatha2 line="4">Anantasatte karuṇāyupeto;</gatha2>
    <gatha3 line="5">Katvāna puññāni anappakāni,</gatha3>
    <gathalast line="6">Patto sivaṃ lokahitāya nātho.</gathalast>
    <gatha1 line="7">Evaṃ <pageBreak edition="V" number="0.0012" /> hi so dasabalopi vihīnathāmo,</gatha1>
    <gatha2 line="8">Yamassa sālāna nipajji majjhe;</gatha2>
    <gatha3 line="9">Katvāna saññañhi anuṭṭhahānaṃ,</gatha3>
    <gathalast line="10">Sa iddhimā māramukhaṃ paviṭṭho.</gathalast>
    <paragraph line="11">Tasmiṃ khaṇe samakasālā supupphitā ahesuṃ. Na kevalaṃ yamakasālāyeva supupphītā, atha kho dasasahassī lokadhātu cakkavāḷesu sālarukkhāpi pupphitā. Na sālarukkhāyeva supupphitā, atha kho yaṃ kiñci pupphupagaphalūpaga rukkhajātaṃ sabbampi pupphañca phalañca gaṇhi. Jalesu jalapadumāni thalesu thalapadumāni khandhesu khandhapadumāni sākhāsu sākhāpadumāni latāsu latāpadumāni ākāse olambapadumāni piṭṭhipāsāṇe hinditvā satapattapadumāni supupphitāni ahesuṃ. Pathavito yāva brahmaloko tāva dasasahassi cakkavāḷā ekamālāguṇā viya ahesuṃ. Devā ākāsato dibbamandāravapāricchattakakoviḷārapupphāni ca candanacuṇṇāni ca samākiranti. Dibbaturiyasaṅgitiyo ca antalikkhe pavattanti. Anekāni acchariyasahassāni ahesuṃ. Evaṃ pūjāvisese pavattamāne paṭhamayāme subhaddaparibbājakaṃ vinetvā majjhimayāme dasasahassi lokadhātu devatānaṃ anusāsitvā pacchimayāmāvasāne paṭhamajjhānaṃ samāpajjitvā tato vuṭṭhāya dutiyajjhānaṃ catutthajjhānaṃ samāpajji. Tato vuṭṭhāya ākāsānañcāyatanaṃ viññāṇañcāyatanaṃ ākiñcaññāyatanaṃ nevasaññānāsaññāyatanaṃ samāpajjitvā tato vuṭṭhāya nirodhasamāpattiṃ samāpajji. Tato vuṭṭhāya paṭhamajjhānaṃ dutiyajjhānaṃ tatiyajjhānaṃ catutthajjhānañca samāpajji. Tato vuṭṭhāya etthantarato anupādisesanibbānadhātuyā parinibbāyi.</paragraph>
    <gatha1 line="12">Mahāmohatamaṃ hantvā sattānaṃ hadayassitaṃ,</gatha1>
    <gatha2 line="13">Ravīva jotamāno so lokassa anukampako;</gatha2>
    <gatha3 line="14">Vassāni <pageBreak edition="V" number="0.0013" /> pañcatālīsaṃ katvā sattahitaṃ bahuṃ,</gatha3>
    <gathalast line="15">Adhunā aggikkhandhova parinibbāyi so jino.</gathalast>
    <paragraph line="16">Evaṃ pana bhagavati parinibbute vissakammadevaputto tathāgatassa sarīrappamāṇaṃ varadoṇiṃ ratanehi māpetvā visuddhakappāsehi tathāgatassa sarīraṃ veṭhetvā ratanadoṇiyaṃ pakkhipitvā gandhatelehi pūretvā aparāya doṇiyā pidahitvā sabbagandhadārucitakaṃ katvā yebhuyyena devatāyo lohitacandanaghaṭikāyo ādāya citakāyaṃ pakkhipitvā aggiṃ gāhāpetuṃ nāsakkhiṃsu. Kasmā? Mahākassapattherassa anāgatattā. So āyasmā mahākassapatthero yebhuyyena bahunnaṃ devānaṃ piyo manāpo. Therassa hi dānaṃ datvā sagge nibbattānaṃ pamāṇo nāma natthi. Tasmā devatā tasmiṃ samāgame attano kulūpagattheraṃ adisvā amhākaṃ mahākassapatthero kuhinti olokento attano parivārehi pañcamattehi bhikkhusatehi saddhiṃ maggaṃ paṭipannoti ñatvā yāva thero imasmiṃ na sampatto citakaṃ tāva na pajjalatuti adhiṭṭhahiṃsu. Tasmiṃ kāle thero yebhuyyena terasadhutaṅgadharehi pañcamattehi bhikkhusatehi saddhiṃ āgantvā citakaṃ tikkhattuṃ padakkhiṇaṃ katvā pādapasse ṭhīto, bhante tumhākaṃ dassanatthāya ito kappasatasahassamatthake padumuttarasatthuno pādamule abhinīhārato paṭṭhāya avijahitvā āgato. Idāni me avasānadassananti pāde gahetvā vandituṃ adhiṭṭhāsi.</paragraph>
    <gatha1 line="17">Mahākassapathero so bhikkhusaṅghapurakkhato;</gatha1>
    <gathalast line="18">Ekaṃsaṃ cīvaraṃ katvā paggahetvāna añjaliṃ.</gathalast>
    <gatha1 line="19">Padakkhiṇañca tikkhattuṃ katvā ṭhatvā padantike;</gatha1>
    <gathalast line="20">Patiṭṭhahantu sīse me jinapādeti’dhiṭṭhahi.</gathalast>
    <gatha1 line="21">Sahādhiṭṭhānaṃ citakā dussāni ca vibhindiya;</gatha1>
    <gathalast line="22">Nikkhamiṃsu tadā pādā ghanamuttova candimā.</gathalast>
    <gatha1 line="23">Uho hatthehi paggayha ṭhapetvā attano sire;</gatha1>
    <gathalast line="24">Vanditvā satthuno pāde khamāpetvā visajjayī.</gathalast>
    <gatha1 line="25">Puṇṇacando yathā abbhaṃ citakaṃ pāvisi tadā;</gatha1>
    <gathalast line="26">Idaṃ accherakaṃ disvā ravaṃ ravi mahājano.</gathalast>
    <gatha1 line="27">Uṭṭhahitvāna pācīnā vando atthaṅgato yathā;</gatha1>
    <gathalast line="28">Pāde antaradhāyante arodiṃsu mahājanā.</gathalast>
    <paragraph line="29">Tadā mallarājāno bhagavato sarīrakiccaṃ karissāmāti vatvā nānāvatthābharaṇāni nivāsetvā parivārayiṃsu. Tato rājāno manussā ca aggiṃ dātuṃ ārahiṃsu. Tadā sakko? Mayi pana parinibbute sakko devarājā maṇijotirasaṃ pasāretvā nikkhantaagginā mama sarīrakiccaṃ karissati. Maṇiaggino avasāne manussā aggiṃ karissantiti. Evaṃ buddhavacanaṃ paribhāvetvā nikkhattuṃ padakkhiṇaṃ katvā bhagavato sarīrakiccaṃ katvā samantato uṭṭhahatuti adhiṭṭhahi.</paragraph>
    <paragraph line="30">Tasmiṃ khaṇe sayameva citakaṃ aggi gaṇhi. Sarīraṃ pana bhagavato jhāyāmānaṃ chavicammamaṃsanahāruaṭṭhiaṭṭhimiñjaṃ asesetvā sumanamakuḷamuttārāsisadisameva dhātuyo avasesā ahesuṃ.</paragraph>
    <gatha1 line="31">Parinibbutakālepi sakalaṃ kalunaṃ ahu;</gatha1>
    <gathalast line="32">Paridevo mahā āsi mahī udriyanaṃ yathā.</gathalast>
    <gatha1 line="33">Devatāyānubhāvena satthuno citako sayaṃ;</gatha1>
    <gathalast line="34">Tato ekappahārena pajjalittha samantato.</gathalast>
    <gatha1 line="35">Yañca abbhantaraṃ dussaṃ yaṃ dussaṃ sabbabāhiraṃ</gatha1>
    <gathalast line="36">Dusse dveva na jhāyiṃsu tesaṃ dussānamantare;</gathalast>
    <gatha1 line="37">Yathā niruddhatelassa na masī na ca chārikā;</gatha1>
    <gathalast line="38">Evamassa na dissati buddhagattassa jhāyato.</gathalast>
    <gatha1 line="39">Sumanamakuḷasabhāvā ca dhotamuttābhameva ca;</gatha1>
    <gathalast line="40">Suvaṇṇavaṇṇasaṃkāsā avasissaṃsu dhātuyo.</gathalast>
    <gatha1 line="41">Dāṭhā catasso uṇhīsaṃ akkhakā dve ca sattimā;</gatha1>
    <gathalast line="42">Na vikiṇṇā tato sesā vippakiṇṇāva dhātuyo.</gathalast>
    <gatha1 line="43">Ahosi tanukā dhātu sāsapabījamattikā;</gatha1>
    <gathalast line="44">Dhātuyo majjhimā majjhebhinnataṇḍulamattikā.</gathalast>
    <gatha1 line="45">Dhātuyo <pageBreak edition="V" number="0.0015" /> mahati majjhe bhinnamuggappamāṇikā;</gatha1>
    <gathalast line="46">Dhātuvaṇṇā tayo āsuṃ buddhādhiṭṭhānatejasā.</gathalast>
    <gatha1 line="47">Sāriputtassa therassa sisso sarabhunāmako;</gatha1>
    <gathalast line="48">Ādāya jinagīvaṭṭhiṃ citakātova dhātu so.</gathalast>
    <gatha1 line="49">Saddhiṃ sissasahassena cetiye mahiyaṅgaṇe;</gatha1>
    <gathalast line="50">Ṭhapetvā cetiyaṃ katvā kusināramagā muni.</gathalast>
    <gatha1 line="51">Chaḷabhiñño vasippatto khemo kāruṇiko muni;</gatha1>
    <gathalast line="52">Sahasā citakātova vāmadāṭhaṃ samaggahī.</gathalast>
    <gatha1 line="53">Ākāsato patitvāpi nikkhamitvāpi sālato;</gatha1>
    <gathalast line="54">Samantatombumuggantvā nibbāpesuṃ jalānalaṃ.</gathalast>
    <gatha1 line="55">Mallarājagaṇā sabbe sabbagandhodakena taṃ;</gatha1>
    <gathalast line="56">Citakaṃ lokanāthassa nibbāpesuṃ mahesino.</gathalast>
    <paragraph line="57">Evaṃ pana sabbaloke karuṇādhiko sammāsambuddho vesākhapuṇṇamuposathe aṅgāradivase parinibbuto. Devamanussānaṃ saṅgahakaraṇatthāya yamakasālānamantare citakaṃ sattarattindivaṃ vasī. Tato vīsaṃ hatthasatikassa upari sattarattindivaṃ vasi. Yāva aggiparinibbāpanaṃ sattarattindivaṃ hoti.</paragraph>
    <paragraph line="58">Tato sattadivasāni kusinārāyaṃ mallarājaputtesu gandhodakena citakaṃ nibbāpayamānesu sālarukkhato udakadhārā nikkhamitvā citakaṃ nibbāpayiṃsu. Tato dasabalassa dhātuyo suvaṇṇacaṅgoṭake pakkhipitvā attano nagare santhāgāre ṭhapetvā sattipañjaraṃ katvā dhanupākārehi parikkhipāpetvā sattāhaṃ naccagītavāditagandhamālādīhi mallarājaputtā sakkāraṃ kariṃsu.</paragraph>
    <gatha1 line="59">Tato te mallarājāno rammaṃ devasabhopamaṃ;</gatha1>
    <gathalast line="60">Sabbathā maṇḍuyitvāna santhāgāraṃ tato pana.</gathalast>
    <gatha1 line="61">Maggaṃ <pageBreak edition="V" number="0.0016" /> alaṅkaritvāna yāva makuṭacetiyā;</gatha1>
    <gathalast line="62">Hatthīkkhandhe ṭhapetvāna hemadoṇiṃ sadhātukaṃ.</gathalast>
    <gatha1 line="63">Gandhādīhipi pūjetvā kīḷantā sādhukīḷitaṃ;</gatha1>
    <gathalast line="64">Pavesetvāna nagaraṃ santhāgāre manorame.</gathalast>
    <gatha1 line="65">Dasabhūmasmiṃ pallaṅke ṭhapetvā jinadhātuyo;</gatha1>
    <gathalast line="66">Ussayuṃ te tadā chatte santhāgārasamantato.</gathalast>
    <gatha1 line="67">Hatthīhi parikkhipāpesuṃ tato asse tato rathe,</gatha1>
    <gatha2 line="68">Añño’ññaṃ parivāretvā tato yodhe tato dhanu;</gatha2>
    <gatha3 line="69">Iti parikkhipāpesuṃ samantā yojanaṃ kamā,</gatha3>
    <gathalast line="70">Tadā naccehi gītehi vāditehi ca pūjayuṃ.)</gathalast>
    <centered line="71">Parinibbānakathā samattā.</centered>
    <paragraph line="72">Tato bhagavato parinibbutabhāvaṃ sutvā ajātasattu mahārājā kosinārakānaṃ mallānaṃ sāsanaṃ pesesi. Ahampi khattiyo bhagavāpi khattiyo satthuno sarīradhātunaṃ thūpañca mahañca karomīti. Teneva upāyena vesāliyaṃ licchavirājāno ca kapilavatthumhi sakyarājāno ca allakappake bulayo ca rāmagāmake koḷiyā ca veṭhadīpake brāhmaṇo ca pāvāyaṃ pāveyyakā ca sāsanaṃ pesetvā sabbe ekato hutvā kosinārakehi saddhiṃ vivādaṃ uppādesuṃ. Tesaṃ pana ācariyo droṇabrāhmaṇo nāma. So tesaṃ? Mā bhonto viggahavivādaṃ karotha, amhākaṃ bhagavā khantivādīyevāti vatvā tādisassa ca khantimettānuddayasampannassa sarīrabhāge kalahaṃ kātuṃ ayuttanti āha.</paragraph>
    <gatha1 line="73">(Rājā ajātasattu ca licchavī ca narādhipā;</gatha1>
    <gathalast line="74">Sakyā ca allakappā ca koḷiyāpi ca rāmake.</gathalast>
    <gatha1 line="75">Brāhmaṇo veṭhadīpo ca mallapāveyyakāpi ca;</gatha1>
    <gathalast line="76">Mallā ca dhātu atthāya aññamaññaṃ vivādayuṃ.</gathalast>
    <gatha1 line="77">Evaṃ <pageBreak edition="V" number="0.0017" /> sante tadā doṇo brāhmaṇo etadabravī;</gatha1>
    <gathalast line="78">Suṇantu bhonto me vācaṃ hitamatthupasaṃhitaṃ.</gathalast>
    <gatha1 line="79">Khantivādī isikāle dhammapālakumārake;</gatha1>
    <gathalast line="80">Chaddante bhuridatte ca campeyye saṅkhapālake.</gathalast>
    <gatha1 line="81">Mahākapijātakāle amhākaṃ lokanāyako;</gatha1>
    <gathalast line="82">Kopaṃ akatvā aññesu khantimeva akā jino.</gathalast>
    <gatha1 line="83">Siṭṭhāsiṭṭhe sukhe dukkhe lābhālābhe yasāyase;</gatha1>
    <gathalast line="84">Tādī lakkhaṇasampanno khantivādesu kā kathā.</gathalast>
    <gatha1 line="85">Evaṃ bhavataṃ vivāde sampahāro na sādhuko;</gatha1>
    <gathalast line="86">Sabbeva sahitā hotha samaggā modamānakā.</gathalast>
    <gatha1 line="87">Tathāgatassa sārīraṃ aṭṭhabhāgaṃ karomase;</gatha1>
    <gathalast line="88">Thūpā vitthāritā hontu pasannā hi bahujjanā.</gathalast>
    <gatha1 line="89">Tena hi vibhajehi tvaṃ aṭṭhabhāgantu brāhmaṇa;</gatha1>
    <gathalast line="90">Thūpā vitthāritā hontu pasannā hi bahujjanā.</gathalast>
    <gatha1 line="91">Evaṃ vutte tadā doṇo brāhmaṇo gaṇajeṭṭhako;</gatha1>
    <gathalast line="92">Suvaṇṇaṃ nāḷiṃ katvāna samaṃ bhājesi rājunaṃ.</gathalast>
    <gatha1 line="93">Soḷasanāḷiyo āsuṃ sabbā tā sesadhātuyo;</gatha1>
    <gathalast line="94">Ekekapuravāsīnaṃ dve dve doṇo adā tadā.</gathalast>
    <gatha1 line="95">Dhātuyo ca gahetvāna haṭṭhatuṭṭhā narādhipā;</gatha1>
    <gathalast line="96">Gantvā sake sake raṭṭhe cetiyāni akārayuṃ.</gathalast>
    <gatha1 line="97">Doṇo tumbaṃ gahetvāna kāresi tumbacetiyaṃ;</gatha1>
    <gathalast line="98">Aṅgārathūpaṃ kāresuṃ moriyā haṭṭhamānasā.</gathalast>
    <gatha1 line="99">Ekā dāṭhā tidasapure ekā nāgapure ahu;</gatha1>
    <gathalast line="100">Ekā gandhāravisaye ekā kāliṅgarājino.)</gathalast>
    <paragraph line="101">Tattha <pageBreak edition="V" number="0.0018" /> doṇoti? Tadā gaṇācariyo. So dhātuyo vibhajanto ekaṃ dakkhiṇadāṭhādhātuṃ gahetvā veṭhantare ṭhapesi. Tadā sakko ajja dakkhiṇadāṭhādhātuṃ ko labhatīti cintetvā veṭhantare passi. So ratanacaṅgoṭakaṃ gahetvā adissamānakāyena gantvā dhātuṃ gahetvā tāvatiṃsabhavane cūḷāmaṇicetiya ekayojanubbedhaṃyeva mahantaṃ thūpaṃ katvā ṭhapesi. Ekaṃ dakkhiṇadaṭhādhātuṃ pādaggantare akkamitvā gaṇhi. Ettāvatā tāvatiṃsabhavanadantadhātukathā paripuṇṇā veditabbā.</paragraph>
    <paragraph line="102">Tadā jayaseno nāma nāgarājā bhagavato parinibbutabhāvaṃ sutvā ajja pacchimadassanaṃ passissāmīti mahantaṃ nāgarājasampattiṃ gahetvā kusināraṃ gantvā mahāpūjaṃ katvā ekamantaṃ ṭhatvā pādaggantare ṭhitaṃ dhātuṃ disvā nāgeddhibalena gahetvā nāgabhavanaṃ netvā nāgapurassa majjhe ratanakhacite cetiye ṭhapesi. Taṃ tambapaṇṇiyaṃ kākavaṇṇatissarājakāle mahādevattherassa sisso mahindatthero nāma nāgabhavanaṃ gantvā dakkhiṇadāṭhaṃ gahetvā tambapaṇṇiyaṃ serunagaraṃ haritvā giriabhayassa serunagarapabbatantare cetiyaṃ kārāpetvā ṭhapesi.</paragraph>
    <paragraph line="103">Ettāvatā nāgabhavanadantadhātukathā paripuṇṇā veditabbā.</paragraph>
    <paragraph line="104">Tatrāyaṃ gandhāravāsinoti? Ekā vāmadāṭhā doṇo nāma ācariyo nivattha vatthantare ṭhapetvā gaṇhi. Tadā eko gandhāravāsī pubbe laddhabyākaraṇo katābhinīhāro vatthantare ṭhatapidantadhātuṃ disvā kusalacittena tato dantadhātuṃ gahetvā gandhāravāsikehi saddhiṃ attano raṭṭhaṃ gantvā cetiyavane ṭhapesi.</paragraph>
    <paragraph line="105">Ettāvatā vāmadantadhātukathā paripuṇṇā veditabbā.</paragraph>
    <paragraph line="106">Tattha adho vāmadantadhātuṃ sāriputtattherassa sisso khemo nāma muni jālacitakatova uppatitvā vāmadāṭhaṃ gahetvā kāliṅgapuraṃ netvā brahmadattassa rañño samīpaṃ gantvā <pageBreak edition="V" number="0.0019" /> dantadhātuṃ dassetvā? Mahārāja vāmadantadhātuṃ bhagavā tameva imasmiṃ jambudīpe yāva guhasīvaparamparā devamanussānaṃ atthaṃ karitvā pariyosāne guhasīvarañño pāhessatīti (nīyādetuṃ) āhāti nīyyādesi.</paragraph>
    <paragraph line="107">Aparabhāge hemamālā rājakaññā dantakumārena saddhiṃ brāhmaṇavesaṃ gahetvā dantadhātuṃ ādāya palāyitvā vāṇije ārocetvā nāvā vegena gantvā ceva nāgasupaṇṇehi mahantaṃ pūjaṃ kāretvā anukkamenāgantvā jambukoḷapaṭṭanaṃ patvā dijavarassa ācikkhitamaggena anurādhapuraṃ patvā kittissirimeghassa pavattiṃ pucchitvā navavassaāyusamāno tīsu saraṇesu pasannabhāvaṃ sutvā meghagiri mahātherassa santikaṃ gantvā vanditvā ekamantaṃ nisīditvā dantadhātuṃ jambudīpato gahetvā āgatabhāvaṃ ārocetvā dassesi. Disvā ca pana pītiyā phuṭo ubhinnampi saṅgahaṃ katvā mahāvihāraṃ alaṅkāretvā jinadantadhātuṃ ṭhapetvā ekaṃ bhikkhuṃ pesetvā taṃ pavattiṃ rañño ārocāpesi. Taṃ sutvā rājā pītipāmojjo cakkavattissa sirisampatto daḷiddo viya tassa pāṭihāriyaṃ disvā vīmaṃsitvā nikkaṅkho hutvā sakalalaṅkādīpena pūjesi. Etena nayena pūjaṃ katvā ekadivaseneva navalakkhaṃ pūjesi.</paragraph>
    <gatha1 line="108">Sīhaḷindo ubhinnampi bahūni ratanāni ca;</gatha1>
    <gathalast line="109">Gāme ca issare ceva datvāna saṅgahaṃ akā.</gathalast>
    <paragraph line="110">Ettāvatā adhodāṭhādhātukathā paripuṇṇā veditabbā.</paragraph>
    <paragraph line="111">Cattālīsa samā dantā kesā lomā ca sabbaso devā hariṃsu ekekaṃ cakkavāḷaparamparā.</paragraph>
    <paragraph line="112">Tatra vacane, cattālīsa samā dantāti? Sesadantā ca kesā ca lomā ca nakhā ca sabbasopi mayi parinibbuta-kāle <pageBreak edition="V" number="0.0020" /> mā ḍayhantu luñcitvā ākāse patiṭṭhantu ekekacakkavāḷañca ekekakesalomanakhadantadhātuparamparā netvā cetiyaṃ kāretvāna devamanussānaṃ atthaṃ karotuti adhiṭṭhahi. Tasmā parinibbutakālato yāva sarīraṃ na ḍayhati tāva chabbaṇṇarasmiyo lomadhātu na pajahati. Doṇabrāhmaṇopi dhātuvibhajanāvasāne veṭhantare ca nivāsanantare ca pādaggantare ca dhātunaṃ vinaṭṭhabhāvaṃ ñatvā pathaviyaṃ uttānakoyevajāto. Tadā sakko devarājā disvā ayaṃ deṇācariyo dhātu atthāya anuparivattetvā vināsaṃ pāpuṇeyya ahaṃ vīṇācariyavesaṃ gahetvā tassa santikaṃ gantvā sokaṃ vinodessāmīti sakkarūpaṃ jahitvā vīṇācariyavesaṃ gahetvā tassa santikaṃ gantvā ekamantaṃ ṭhito dibbagītaṃ gāyitvā vīṇaṃ vādento nānappakāraṃ udānesi. Yaṃ dhammametaṃ purisassa vādaṃ chindissāmīti vatvā kathāya sotunaṃ lobhaṃ parassa atthaṃ vināsetvā atilobhena puriso pāpako hotīti. Haṃsarājajātakaṃ dīpetvā yaṃ laddhaṃ taṃ suladdhanti āha. Taṃ sutvā doṇo ayaṃ vīṇācariyo mayhaṃ thenabhāvaṃ aññāsīti sokaṃ vinodetvā uṭṭhāya āvajjamāno tumbaṃ disvā yena bhagavato sarīradhātuyo mitā sopi dhātugatikova. Idaṃ thūpaṃ karissāmīti cintetvā tumbaṃ gahetvāna cetiye ṭhapesi. Moriyā aṅgāraṃ gahetvā aṅgāracetiyaṃ nāma kāresuṃ.</paragraph>
    <gatha1 line="113">(Nagare kapilavatthumhi sammādiṭṭhi bahujjano;</gatha1>
    <gathalast line="114">Tattha sārīrikaṃ thūpaṃ akāsi ratanāmayaṃ.</gathalast>
    <gatha1 line="115">Nagare <pageBreak edition="V" number="0.0021" /> allake ramme buddhadhātu patiṭṭhiya;</gatha1>
    <gathalast line="116">Silāya muggavaṇṇāya thūpaṃ sadhātukaṃ akā.</gathalast>
    <gatha1 line="117">Jano pāveyyaraṭṭhasmiṃ patiṭṭhiya sārīrikaṃ;</gatha1>
    <gathalast line="118">Silāya maṇivaṇṇāya pāveyyaṃ cetiyaṃ akā.</gathalast>
    <gatha1 line="119">Cīvaraṃ pattadaṇḍañca madhurāyaṃ apūjayuṃ;</gatha1>
    <gathalast line="120">Nivāsanaṃ kusaghare pūjayiṃsu mahājanā.</gathalast>
    <gatha1 line="121">Paccattharaṇaṃ kapile uṇṇalomañca kosale;</gatha1>
    <gathalast line="122">Pūjesuṃ pāṭaliputte karakaṃ kāyabandhanaṃ.</gathalast>
    <gatha1 line="123">Nisīdanaṃ avantisu campāyaṃ’dakasāṭakaṃ;</gatha1>
    <gathalast line="124">Devaraṭṭhe attharaṇaṃ videhe parissāvanaṃ.</gathalast>
    <gatha1 line="125">Vāsi-sūcigharañcāpi indapatthe apūjayuṃ;</gatha1>
    <gathalast line="126">Pāsāṇake padaṃ seṭṭhaṃ bhaṇḍasesaṃ parantake.</gathalast>
    <gatha1 line="127">Mahiṃsu manujā dhātuṃ aṭṭhadoṇamitaṃ tadā;</gatha1>
    <gathalast line="128">Dhātu vitthāritā āsi lokanāthassa satthuno).</gathalast>
    <paragraph line="129">Te pana rājāno hi attanoladdhadhātuṃ gahetvā sakasakanagaraṃ gantvā cetiyaṃ kārāpetvā mahantaṃ pūjāvidhānaṃ kariṃsu. Cakkhumantassa bhagavato sarīradhātu aṭṭhadoṇamattaṃ suvaṇṇanāḷiyā ekasataaṭṭhavīsatināḷikā ahosi? Satthā pana uttarāsāḷhanakkhattena mātukucchiyaṃ paṭisandhiṃ gaṇhi. Visākhanakkhattena mātukucchito nikkhami. Uttarāsāḷhanakkhattena mahābhinikkhamanaṃ nikkhami. Visākhanakkhattena buddho ahosi. Uttarāsāḷhanakkhattena dhammacakkaṃ pavattesi. Teneva yamakapāṭihāriyaṃ akāsi. Assayujanakkhattena devorohaṇaṃ akāsi. Visākhanakkhattena parinibbāyi. Mahākassapattherā ca anuruddhatthero ca dve mahātherā bhagavato sarīradhātuyo vissajjāpetvā adaṃsu.</paragraph>
    <paragraph line="130">Tesaṃ <pageBreak edition="V" number="0.0022" /> rājunaṃ bhagavato sarīradhātuṃ labhitvā sattadivasasattamāsādhikāni sattavassāni mahārahaṃ pūjaṃ katvā gatakāle micchādiṭṭhikamanussā? Samaṇo gotamo parinibbuto. Tassa dhātu atthāya amhākaṃ jīvitakappanaṃ nāsetvā pūjaṃ karotī’ti sammāsambuddhe padussanti. Sakko āvajjento taṃ kāraṇaṃ ñatvā mahākassapattherassa ārocesi;’bhante micchādiṭṭhikā manussā bhagavati paduṭṭhacittena ito cutā avīcinirayaṃ uppajjanti. Bahutarā anāgate micchādiṭṭhikā mātupitughātakā rājāno bhavissanti. Ajjeva dhātuyo nidahituṃ vaṭṭatī’ti thero vicāretvā addasa.</paragraph>
    <paragraph line="131">Anantamatthaṃ dharamānakāle katvāna sattānamalīnacitto sesānamatthāya sarīradhātuṃ ṭhapetva so maccumukhaṃ upeto. (Katvā yo bodhiñāṇaṃ vividhabalavaraṃ bujjhituṃ pāramīyo vatvā saṅkheyyapuṇṇe aparimitabhave uttaritvā sumuttaṃ. Ārohitvāna sīghaṃ ariyasivapadaṃ accutaṃ sītibhāvaṃ patto so jātipāraṃ nikhilapadahanaṃ dukkaraṃ kārayitvā.</paragraph>
    <gatha1 line="132">Dhātvantarāyaṃ disvāna thero kassapasavhayo;</gatha1>
    <gathalast line="133">Nidhānaṃ sabbadhātunaṃ karohītyāha bhūpatiṃ.</gathalast>
    <gatha1 line="134">Sādhūti so paṭissutvā māgadho tuṭṭhamānaso;</gatha1>
    <gathalast line="135">Dhātunidhānaṃ kāresi sabbattha vattitādiya.</gathalast>
    <gatha1 line="136">Kārāpetvāna so rājā kassapassa nivedayī;</gatha1>
    <gathalast line="137">Dhātuyo āharī thero idaṃ kāraṇamaddasa.</gathalast>
    <gatha1 line="138">Bhujaṅgā <pageBreak edition="V" number="0.0023" /> parigaṇhiṃsu rāmagāmamhi dhātuyo;</gatha1>
    <gathalast line="139">Cetiye dhārayissanti laṅkādīpe anāgate.</gathalast>
    <gatha1 line="140">Tā dhātuyo ṭhapetvāna thero kassapasavhayo;</gatha1>
    <gathalast line="141">Rañño ajātasattussa adāsi dhātuyo tadā.</gathalast>
    <gatha1 line="142">Gehe cūpakaraṇāni catusaṭṭhisatāni so;</gatha1>
    <gathalast line="143">Abbhantare ṭhapesi rājā sabbā tā buddhadhātuyo.</gathalast>
    <gatha1 line="144">Karaṇḍāsīti saṃkiṇṇaṃ cetiyāsītilaṅkataṃ;</gatha1>
    <gathalast line="145">Gehe bahusamākiṇṇaṃ thūpārāmappamāṇakaṃ.</gathalast>
    <gatha1 line="146">Kāretvā sabbakaraṇaṃ vālikaṃ okirī tahiṃ;</gatha1>
    <gathalast line="147">Nānāpupphasahassāni nānā gandhaṃ samākiri.</gathalast>
    <gatha1 line="148">Asītitherarūpāni aṭṭhacakkasatāni ca;</gatha1>
    <gathalast line="149">Suddhodhanassa rūpampi māyāpajāpatādinaṃ.</gathalast>
    <gatha1 line="150">Sabbāni tāni rūpāni suvaṇṇasseva kārayi;</gatha1>
    <gathalast line="151">Pañca chattadhajasate ussāpesi mahīpatī.</gathalast>
    <gatha1 line="152">Jātarūpamaye kumbhe kumbhe ca ratanāmaye;</gatha1>
    <gathalast line="153">Pañca pañca sateyeva ṭhapāpesi samantato.</gathalast>
    <gatha1 line="154">Sovaṇṇanikkhamayena ca kapāle rajatāmaye;</gatha1>
    <gathalast line="155">Puresi gandhatelassa jālāpetvā padīpake.</gathalast>
    <gatha1 line="156">Pañca pañca sateyeva ṭhapāpesi disampati;</gatha1>
    <gathalast line="157">Ime tatheva tiṭṭhanta adhiṭṭhāsi mahāmuni.</gathalast>
    <gatha1 line="158">Vitthāritā dhammāsoko bhavissati anāgate;</gatha1>
    <gathalast line="159">Akkhare soṇṇapattamhi chindāpesi mahāmatī.</gathalast>
    <gatha1 line="160">Pakappitvā visukammaṃ dhātugabbhasamantato;</gatha1>
    <gathalast line="161">Vātavegena yāyantaṃ yantarūpamakārayī.</gathalast>
    <gatha1 line="162">Katvā silāparikkhepaṃ pidahitvā silāhi taṃ;</gatha1>
    <gathalast line="163">Tassūpari karī thūpaṃ samaṃ pāsāṇathūpiyaṃ.)</gathalast>
    <centered line="164">Dhātunidhānakathā samattā.</centered>
    <paragraph line="165">Iti ariyajanappasādanatthāya kate dhātuvaṃse tathāgatassa parinibbutādhikāro nāma dutiyo paricchedo.</paragraph>
  </content>
</document>