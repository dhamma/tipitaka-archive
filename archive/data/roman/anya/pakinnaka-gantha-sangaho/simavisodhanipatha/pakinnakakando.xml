<?xml version="1.0" encoding="utf-8"?>
<document>
  <metadata>
    <normativeSource>http://tipitaka.org/romn/cscd/e1102n.nrf5.xml</normativeSource>
    <archivePath>roman/anya/pakinnaka-gantha-sangaho/simavisodhanipatha/pakinnakakando.xml</archivePath>
    <baseFileName>pakinnakakando</baseFileName>
    <titlePath>Pakiṇṇakakaṇḍo - Sīmavisodhanīpāṭha - Pakiṇṇaka-gantha-saṅgaho - Anya</titlePath>
    <versions>
    </versions>
  </metadata>
  <content>
    <chapter line="1">Pakiṇṇakakaṇḍo</chapter>
    <paragraph line="2">Idāni <pageBreak edition="Myanmar" number="0.0108" /> sappurisāti dullabhāti imassa saṃvaṇṇanākkamo sampatto tathā hi loke sappurisāpi atidullabhāyeva. Sappurisāti kalyāṇaguṇasampannā uttamapurisā. Te nissāya jātidhammā sattā jātiyā, maraṇadhammā sattā maraṇato muccanti vuttañhetaṃ bhagavatā ‘‘mamañhi ānanda kalyāṇamittaṃ āgamma jātiyā parimuccanti, jarādhammā sattā jarāya muccantī’’ti ādi vacanato pana sammāsambuddhoyeva sabbākārasampanno kalyāṇamitto nāma. Taṃ alabhantena sāriputtamoggalānādayo ariyapuggalā vā. Tepi alabhantena ekantajahitaṃ sivaṭṭhikaṃ kalyāṇamittaṃ labhitabbaṃ, vuttañhetaṃ porāṇehi.</paragraph>
    <gatha1 line="3">‘‘Piyo garu bhāvanīyo, vattā ca vacanakkhamo;</gatha1>
    <gathalast line="4">Gambhīrañca kathaṃ kattā, nocāṭhāne niyojaye’’ti.</gathalast>
    <paragraph line="5">Evamādiguṇasamannāgato vaḍḍhipakkhe ṭhitapaṇḍitapuggalo loke dullabhova. Katamo paṇḍitapuggalo buddhapaccekabuddhā asīti ca mahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirājaayogharakumāraka akattipaṇḍitādayo ca paṇḍitāti veditabbā. Te bhaye viya rakkhā, andhakāre viya padīpā, khuppipāsādidukkhābhibhave viya annapānādipaṭilābho, attano vacanakarānaṃ sabbabhayaupaddavūpasaggaviddhaṃsanasamatthā honti tathā hi tathāgataṃ āgamma asaṅkhyeyyā aparimāṇā devamanussā āsavakkhayaṃ pattā brahmaloke patiṭṭhitā, devaloke uppannā. Sāriputtatthere cittaṃ pasādetvā catūhi ca paccayehi theraṃ upaṭṭhahitvā asīti kusalahassāni sagge nibbattāni, tathā mahāmoggalānamahākassapapabhuti sunettassa satthuno sāvakā appekacce brahmaloke upapajjiṃsu, appekacce paranimmitavasavattīnaṃ devānaṃ sahabyataṃ…pe… appekacce gahapatimahāsālakulānaṃ sahabyataṃ upapajjiṃsu, vuttañhetaṃ ‘‘natthi bhikkhave paṇḍitato bhayaṃ, natthi paṇḍitato upaddavo, natthi paṇḍitato upasaggo’’ti. Apica taggaramālādigandhabhaṇḍasadiso paṇḍito, taggaramālādigandhabhaṇḍapaliveṭhanapattasadiso tadupasevī vuttañhetaṃ nāradajātake.</paragraph>
    <gatha1 line="6">‘‘Taggarañca <pageBreak edition="Myanmar" number="0.0109" /> palāsena, yo naro upanayhati;</gatha1>
    <gathalast line="7">Pattāpi surabhi vāyanti, evaṃ dhīrūpasevanā’’ti.</gathalast>
    <paragraph line="8">Akittipaṇḍito sakkena devānamindena vare diyyamāne evamāha</paragraph>
    <gatha1 line="9">‘‘Dhīraṃ passe suṇe dhīraṃ, dhīrena saha saṃvase;</gatha1>
    <gathalast line="10">Dhīrenā’lāpasallāpaṃ, taṃ kare tañca rocaye.</gathalast>
    <gatha1 line="11">Kiṃ nu te akaraṃ dhīro, vada kassapa kāraṇaṃ;</gatha1>
    <gathalast line="12">Kena kassapa dhīrassa, dassanaṃ abhikaṅkhasi.</gathalast>
    <gatha1 line="13">Nayaṃ nayati medhāvī, adurāyaṃ na yuñjati;</gatha1>
    <gatha2 line="14">Sanaro seyyaso hoti, sammā vutto na kuppati;</gatha2>
    <gathalast line="15">Vinayaṃ so pajānāti, sādhu tena samāgamo’’ti.</gathalast>
    <paragraph line="16">Apica tepi sappurise saṅgamma assutapubbampi ubhayalokahitāvahaṃ vācaṃ suyyateva, vuttampi cetaṃ.</paragraph>
    <gatha1 line="17">‘‘Subhāsitaṃ uttamamāhu santo, dhammaṃ bhaṇe nādhammaṃ taṃ dutiyaṃ;</gatha1>
    <gathalast line="18">Piyaṃ bhaṇe nāppiyaṃ taṃ tatiyaṃ, saccaṃ bhaṇe nālīkaṃ taṃ catuttha’’nti ca.</gathalast>
    <gatha1 line="19">‘‘Yaṃ buddho bhāsati vācaṃ, khemaṃ nibbānapattiyā;</gatha1>
    <gathalast line="20">Dukkhassantakiriyāya, sā ve vācānamuttamā’’ti.</gathalast>
    <paragraph line="21">Sappurisūpanissayasevanapaccayāyeva dānādikusalasamāyogena apāyadukkhato muccanti vuttañhetaṃ ‘‘apica nerayikādidukkhaparittāṇato puññāni eva pāṇīnaṃ bahūpakārāni, yato tesampi upakārānussaraṇatā kataññutā sappurisehi pasaṃsanīyādinānappakāravisesādhigamahetūca honti vuttañhetaṃ bhagavatā, ‘‘dve me bhikkhave puggalā dullabhā lokasmiṃ, katame dve, yo ca pubbakārī, yo ca kataññu katavedī’’ti. Apica vidhuramahosadhajātakādikālepi idhalokaparalokasampattiatthameva attano vacanakare sammā yojenti. Anākulakammantādhiṭṭhānena kālaññutāya patirūpakāritāya analasatāya uṭṭhānavīriyasamatāya abyasaniyatāca kālānatikkamanaappatirūpakaraṇaakaraṇasithilakaraṇāhi akusalādīhi rahitakasigorakkhavāṇijjādayo kammantā, ete attano vā puttadārassa vā dāsakammakarānaṃ vā byattatāya evaṃ payojitā diṭṭheva dhamme dhanadhaññavitti paṭilābhahetū honti, vuttañhetaṃ bhagavatā.</paragraph>
    <gatha1 line="22">Patirūpakārīri <pageBreak edition="Myanmar" number="0.0110" /> dhuravā, uṭṭhānatā vindate dhananti ca;</gatha1>
    <gatha2 line="23">Na divā soppasīle, rattiṃ uṭṭhānadassinā;</gatha2>
    <gathalast line="24">Niccappamattena soṇḍena, sakkā āvasituṃ gharaṃ.</gathalast>
    <gatha1 line="25">Atīsitaṃ atiuṇhaṃ, atisāramidaṃ ahu;</gatha1>
    <gathalast line="26">Iti vissaṭṭhakammante, atthā accenti māṇave.</gathalast>
    <gatha1 line="27">Yo ca sītañca uṇhañca; Tiṇāni yo na maññati;</gatha1>
    <gathalast line="28">Sappurisakiccāni, so sukhaṃ na vihāyatī’’ti ca.</gathalast>
    <gatha1 line="29">Bhoge saṃharamānassa, parasseva irayato;</gatha1>
    <gathalast line="30">Bhogā sannicayaṃ yanti, vammikovūpacīyatīti.</gathalast>
    <paragraph line="31">Evamādippabhedā sappurisā loke atidullabhāva. Tabbigamena duppurisā bālajanā agavesantopi labbhanteva te bālā attānaṃ sevamāne parajane saṃsāradukkheyeva osīdenti bhavato vuṭṭhānaṃ na denti tathā hi pūraṇakassapādayo chasatthārā devadattakokālika-modakatissa khaṇḍadeviyāputtasamuddadattaciñcamāṇavikādayo atītakāle ca dīghadukkhassa lābhāti ime aññe ca evarūpā sattā bālā aggipadittamiva agāraṃ attanā duggahitena attānañca attano vacanakārake ca vināsenti tathā hi devadattamāgamma rājā ajātasattu-kokālikādayo tadaññepi puggalā apāye nibbattanti. Rājā ajātasattu sāmaññaphalasuttantasavanakāle yadi pitaraṃ aghāteyya, sotāpanno bhaveyya pitaraṃ ghātitattā maggaphalampi appatvā lohakumbhiyaṃ saṭṭhivassasahassāni paccitvā muccissati anāgatepi paccekabuddho bhavissati. Kokālikopi sāriputtamoggalānatthere anapacāyitvā mahāniraye padumagaṇanāya paccanokāse nirayapadese padumaniraye…pe… padumaṃ kho pana aññataro bhikkhu nirayaṃ kokāliko bhikkhu upapanno sāriputtamoggalānesu cittaṃ āghātetvā’’ti āha. Tattha aññataro bhikkhūti nāmagottena apākaṭaṃ ‘‘kiṃ va dīghaṃ nukho bhante padume niraye āyuppamāṇa’’nti pañhaṃ pucchitvā nisinnaṃ ekaṃ bhikkhuṃ evamāha ‘‘dīghaṃ kho bhikkhu niraye āyuppamāṇaṃ, taṃ na sukaraṃ saṅkhātuṃ ettakāni vassānīti vā ettakāni vassasatānīti vā ettakāni vassasahassānīti vā ettakāni vassasatasahassānī’’ti <pageBreak edition="Myanmar" number="0.0111" /> vā sakkā pana bhante upamaṃ kātunti. ‘‘Sakkā bhikkhū’’ti bhagavā avoca. Seyyathāpi bhikkhu vīsatikhāriko kosalako tilavāho hoti, tato puriso vassasatassa vassasahassassa accayena ekamekaṃ tilaṃ uddhareyya, khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi bhikkhu vīsa abbudo nirayo, evameko nirabbudo nirayo’’ti ādi. Vīsatikhāriko ti māgadhikena patthena cattāro patthā kosalaraṭṭhe eko pattho hoti. Tena patthena cattāro patthā āḷhakaṃ. Cattāri āḷhakāni doṇaṃ. Catudoṇā mānikā. Catumānikā khārī. Tāyakhāriyā vīsatikhāriko tilavāho. Tilavāhoti tilasakaṭaṃ. Abbudo nirayoti abbudo nāma eko paccekanirayo natthi, avīcimhi eva pana abbudagaṇanāya paccanokāso ‘‘abbudo nirayo’’ti vutto. Esa nayo nirabbudādīsupi. Tattha vassagaṇanāpi evaṃ veditabbā yathāha ‘‘sataṃsatasahassāni koṭi hoti evaṃ sataṃsahassakoṭiyo pakoṭi nāma. Sataṃsatasahassapakoṭiyo koṭipakoṭi nāma. Sataṃ satasahassakoṭipakoṭiyo nahutaṃ. Sataṃsatasahassanahutāni ninnahutaṃ. Sataṃsatasahassaninnahutāni eko abbudo. Tato vīsatiguṇo nirabbudo. Esa nayo sabbattha ayañca gaṇanā aparicitānaṃ dukkarā’’ti vuttaṃ taṃ na sukaraṃ saṅkhātu’nti keci pana tattha paridevanānattenapi kammakaraṇanānattenapi imāni nāmāni laddhānīti vadanti. Aparepi vānakāraṇehīti ṭīkānetti. Yathā ca dīghavidassaāghātā ca buddhantaraṃ saṭṭhiyojanamattena attabhāvena uttāno patito mahāniraye paccati yathā ca, tassa diṭṭhiabhirucitāni pañca kulasatāni tasseva sahabyataṃ uppannāni mahāniraye paccanti. Vuttañcetaṃ bhagavatā ‘‘seyyathāpi bhikkhave naḷāgāraṃ vā tiṇāgāraṃ vā aggiphuṭṭho kūṭāgārāni dahati ullittāvalittāni nivātāni phusitaggaḷāni pihita vātapānāni evameva kho bhikkhave yānikānici bhayāni uppajjanti, sabbāni bālato uppajjanti, no paṇḍitato yekeci upaddavā uppajjanti, no paṇḍitato, yekeci upasaggā…pe… no paṇḍitato. Iti kho bhikkhave sappaṭibhayo <pageBreak edition="Myanmar" number="0.0112" /> bālo appaṭibhayo paṇḍito saupaddavo bālo anupaddavo paṇḍito, saupasaggo bālo anupasaggo paṇḍitoti. Api ca pūtimacchasadiso bālo, pūtimacchabaddhapatta putisadiso hoti tadupasevī. Chaḍḍanīyataṃ jigucchanīyatañca āpajjati viññūnaṃ vuttampi cetaṃ nāradajātake.</paragraph>
    <gatha1 line="32">‘‘Pūtimacchaṃ kusaggena, yo naro upanayhati;</gatha1>
    <gathalast line="33">Kusāpi pūti vāyanti, evaṃ bālūpasevanā’’ti.</gathalast>
    <paragraph line="34">Akattipaṇḍitocāpi sakkena devānamindena vare diyyamāne evamāha</paragraph>
    <gatha1 line="35">‘‘Bālaṃ na passe na suṇe, na ca bālena saṃvase;</gatha1>
    <gathalast line="36">Bālenā’llāpasallāpaṃ, na kare na ca rocaye.</gathalast>
    <gatha1 line="37">Kiṃnu te akaraṃ bālo, vada kassapa kāraṇaṃ;</gatha1>
    <gathalast line="38">Kena kassapa bālassa, dassanaṃ nābhikaṅkhasi.</gathalast>
    <gatha1 line="39">Anayaṃ nayati dummedho, adhurāyaṃ niyuñjati;</gatha1>
    <gatha2 line="40">Dunnayo seyyaso hoti, sammā vutto pakuppati;</gatha2>
    <gathalast line="41">Vinayaṃ so na jānāti, sādhu tassa adassana’’nti.</gathalast>
    <paragraph line="42">Evaṃ bāladujjanasaṃsaggavaseneva sabbāni bhayupaddavāni uppajjanti, no paṇḍitasevanavasenātisabbaso sappurisā atidullabhāva.</paragraph>
    <centered line="43">Idāni.</centered>
    <gatha1 line="44">‘‘Dullabhañca manussattaṃ, buddhuppādo ca dullabho;</gatha1>
    <gathalast line="45">Dullabhā khaṇasampatti, saddhammo paramadullabho’’ti.</gathalast>
    <paragraph line="46">Imissā gāthāya vaṇṇanākkamo sampatto. Tattha <bold>dullabhañca manussatta</bold>nti manussabhāvopi dullabhoyeva manussassa dullabhabhāvo kāṇakacchapopamādīhi veditabbo eko kira kassako gaṅgātīre tīṇi saṃvaccharāni kasitvā kiñcimattampi alabhitvā naṅgalaphālaṃ dvedhā bhinditvā gaṅgāyaṃ khipi tena gaṅgānadiyā vāhena eko uddhaṃ eko heṭṭhāti evaṃ dve naṅgalaphālakā gaṅgāyaṃ vuyhantā cirena eko uddhaṃ eko heṭṭhāti dve ekato hutvā pākatikā yujjanti tasmiṃ khaṇe vassasatavassasahassaccayena ekavāraṃ ummujjamāno kāṇakacchapo ummujjamānakkhaṇe tassa gīvā dvinnaṃ naṅgalaphālānamantare hoti ayaṃ kālo <pageBreak edition="Myanmar" number="0.0113" /> dullabhova evameva manussattabhāvopi dullabhoyeva tathāhi manussattabhāvaṃ alabhitvāva nirayapetaasurakāyatiracchānabhūmīsuyeva saṃsaritvā sīsampi ukkhipituṃ alabhantā ekabuddhantarā dve buddhantarā tayo buddhantarā cattāro buddhantarā ekāsaṅkhyeyyavasena niraye paccanakasattānaṃ gaṇanapathaṃ vītivattā, tathā petaasurakāyatiracchānabhūmīsupi atikhuddakena attabhāvena tilabījasāsapabījassa catupañcachasattaaṭṭhakalabhāgamatteneva aṅguliyā patiṭṭhitaṭṭhānamatteyeva bhūmipadese nisinnānaṃ atikhuddakasattānaṃ gaṇanapathampi vītivattā te hi gaṇituṃ iddhimantapuggale ṭhapetvā añño ko nāma sakkhissati tehi mohandhabhāvena kaṇhasukkapakkhampi ajānantā anekesu buddhasatesu vā buddhasahassesu vā uppajjamānesupi buddhotisaddaṃ asutvā vītivattā, evaṃ manussattabhāvopi dullabhoyeva. Manussattabhāve labhamānepi buddhuppādakālo atidullabhova. Buddhuppādakālepi sammādiṭṭhi hutvā kusalūpapattisaṅkhātā khaṇasampatti dullabhāva, saddhammadesakassāpi dullabhattā, tasmimpi sati aṅgavikalabhāvena saddhammasavanassāpi dullabhattāti evamādippabhedā manussattabhāvādikā khaṇasampattiyo dullabhāti veditabbā. <bold>Dullabhā khaṇasampattī</bold>ti kusalūpapattisaṅkhātā khaṇasampatti dullabhāyeva tathā hi paccantavisaya arūpaasaññasattatiracchānapetanerayikakāle vā majjhimadesepi cakkhādiaṅgavikalevā paripuṇṇaaṅgabhāvepi micchādiṭṭhibhūtā vā kusalūpapattisaṅkhātā khaṇā na honti paccantavisaye hi pavattā janā pāṇātipātādidasaakusalakammapatheyeva ramanti abhiramanti, caṇḍasabhāvā ca te honti, ratanattayaguṇampi na jānanti. Arūpinopi puggalā paratoghosavirahitattā sotāpattimaggapaṭilābhopi tesaṃ natthi, buddhadassanādīnipi na labhanti. Asaññasattatiracchānapetanerayikakālesu pana pageva pūritapāramīnaṃ sattānaṃ pavattanampi abbohārikaṃ, sammādiṭṭhikule jāyamānāpi cakkhuvikalena buddhasaṅgharatanānaṃ adassanaṃ, sotavikalena dhammasavanatopi hāyati eḷamūgādibhāvena kusalasamādānā na honti. Aṅgasampannepi micchādiṭṭhibhāvena dvattiṃsamahāpurisalakkhaṇaasītianubyañjanabyāmappabhāparikkhittaṃ sabbajanānaṃ <pageBreak edition="Myanmar" number="0.0114" /> nayanarasāyatanabhūtaṃ sabbaññubuddhampi disvā pasādasommena cakkhunā oloketabbampi na maññanti manopadosavaseneva yugaggāhā hutvā yamakapāṭihāriyakālādīsu anekepi micchādiṭṭhino mahāniraye uppajjanti. Evaṃ kusalūpapattikhaṇasampattipi dullabhāyeva.</paragraph>
    <gatha1 line="47">‘‘Dullabhañca manussattaṃ, buddhuppādo ca dullabho;</gatha1>
    <gathalast line="48">Dullabhā khaṇasampatti, saddhammo paramadullabho’’ti.</gathalast>
    <paragraph line="49">Imissā gāthāya attho vuttoyeva.</paragraph>
    <centered line="50">Iti sāgarabuddhittheraviracite sīmavisodhane</centered>
    <centered line="51">Pakiṇṇakakaṇḍo nāma pañcamo paricchedo.</centered>
    <paragraph line="52">Evaṃ satthuparinibbānato vassasataccayena patiṭṭhite isinā kāritattā’ isinagara’nti laddhanāme dvattapādibhūpālānaṃ nivāsaṭṭhānabhūte sīrikhettanagare erāvatiyā nadiyā pārimatīrabhūte pabbatasānumhi patiṭṭhitassa kañcanavaramahāthūpassa dāyakassa satvivamahādhammarañño kāle sāsanassa dvisahassasatādhikaekatiṃsatime vasse sāsane paṭiladdhasaddhānaṃ kulaputtānaṃ mahājānikaraṇavasena vimativinodaniyā vuttavacanaṃ saddayuttiatthayuttivasena sādhukaṃ avicinitvā nadiyā udakukkhepaṃ akatvā upasampadā kammassa kāritattā sāsane parājayamāpanne kulaputte upārambhakaraṇavasena sīmavipattihārako sīmasampattippakāsako gantho pavattati.</paragraph>
    <paragraph line="53">Ettāvatā ca sirikhettanagaragocaragāmena satvivamahādhammarājagurubhūtena mahāveyyākaraṇena tipiṭakadharena’saddhammakovido’ti pākaṭa nāmadheyyena mahātherena upajjhāyo hutvā paññādhipatīnaṃ nivāsabhūte pacchimajinacakkasāsanavare vāsigaṇācariyena gaṇavācakena vinayadharena mahāsāminā ca, rājagurunā tipiṭakanāgattherena ca ācariyo hutvā vejjakammajaṅghapesanakammādivasena anesanaṃ pahāya sammā ājīvena visuddhājīvehi saṅghagaṇehi kārakasaṅghā hutvā sirikhettanagarassa dakkhiṇadisābhāge dīghapabbatasānumhi erāvatiyā nadiyā tīre vālikapuḷine sīmāpekkhāya saha udakukkhepaṃ <pageBreak edition="Myanmar" number="0.0115" /> katvā pavattāya udakukkhepasīmāya dasadhā byañjanavipattiṃ akatvā ṭhānārahena ñatticatutthena kammena upasampadāya vīsativassena <bold>sāgarabuddhī</bold>ti garūhi gahitanāmadheyyena bhikkhunā racito sāsanavipattihārako sīmavisodhanī nāma gantho samatto.</paragraph>
    <gatha1 line="54">Ettāvatā vibhattā hi, sappabhedappavattikā;</gatha1>
    <gathalast line="55">Sīmavisodhanīhesā, nipuṇā sādhucintitā.</gathalast>
    <gatha1 line="56">Sirikhettāti paññāte, pure aparanāmake;</gatha1>
    <gathalast line="57">Dakkhiṇeyyadisābhāge, uccanena katālaye.</gathalast>
    <gatha1 line="58">Vasanto bhikkhu nāmena, sāgarabuddhīti vissuto;</gatha1>
    <gathalast line="59">Puṇṇe vīsativassamhi, ganthoyaṃ sādhucintito.</gathalast>
    <gatha1 line="60">Mayāyaṃ racito gantho, niṭṭhappatto anākulo;</gatha1>
    <gathalast line="61">Evaṃ pāṇinaṃ sabbe, sīghaṃ sijjhantu saṅkappā.</gathalast>
    <gatha1 line="62">Yāva buddhotināmampi lokajeṭṭhassa tādino;</gatha1>
    <gathalast line="63">Tāva tiṭṭhatu yaṃ gantho, sāsane hārayaṃ tamaṃ.</gathalast>
    <gatha1 line="64">Uddhaṃ yāva bhavaggā ca, adho yāva avīcito;</gatha1>
    <gathalast line="65">Samantā cakkavāḷesu, ye sattā pathavīcarā.</gathalast>
    <gatha1 line="66">Tepi sabbe mayā hontu, samasamavipākino;</gatha1>
    <gathalast line="67">Ciraṃ jīvatu no rājā, sāsanassa ujjotako.</gathalast>
    <gatha1 line="68">Dibbanto rājadhammena, arogo saha ñātibhi;</gatha1>
    <gathalast line="69">Anena puññakammena, bhaveyyaṃ jātijātiyaṃ.</gathalast>
    <gatha1 line="70">Sāsanaṃ jotayantova, sakyaputtassa sāsane;</gatha1>
    <gatha2 line="71">Yadā nassati saddhammo, andhībhūto mahītale;</gatha2>
    <gatha1 line="72">Devaloke tadā hessaṃ, tusite ṭhānamuttameti.</gatha1>
    <centered line="73">Sīmavisodhanī niṭṭhitā.</centered>
  </content>
</document>