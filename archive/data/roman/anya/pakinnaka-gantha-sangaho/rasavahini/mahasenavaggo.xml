<?xml version="1.0"?>
<document>
<metadata>
<normativeSource>http://tipitaka.org/romn/cscd/e1101n.nrf4.xml</normativeSource>
<archivePath>roman/anya/pakinnaka-gantha-sangaho/rasavahini/mahasenavaggo.xml</archivePath>
<titlePath>Mahāsenavaggo - Rasavāhinī - Pakiṇṇaka-gantha-saṅgaho - Anya</titlePath>
</metadata>
<body>
<chapter line="1">Mahāsenavaggo</chapter>
<title line="2">31. Mahāsenarañño vatthumhi ayamānupubbīkathā</title>
<paragraph line="3">Bhagavati <pageBreak edition="M" number="0.0121" /> parinibbute pāṭaliputtanagare mahāseno nāma rājā rajjaṃ kāresi dhammiko dhammarājā. So pana pitupitāmahādīnaṃ dhanarāsiṃ oloketvā ime imaṃ sāpateyyaṃ pahāya maccuno mukhamupagatā. Aho saṃsārikānaṃ aññāṇatā. Dhanaṃ ṭhapetvā attano vināsañca attānaṃ ṭhapetvā dhanavināsañca na jānantīti sampattiyā adhigamañca vināsaṃ cāti sabbaṃ cintetvā dhammañca sutvā paṭiladdhasaddho divase divase dasasahassānaṃ bhikkhūnaṃ madhurena annapānena santappento anekāni puññāni upacinanto ekadivasaṃ raho paṭisallino evaṃ cintesi. Evaṃ rājaniyogena janassa pīḷanaṃ katvā dinnadānato sahatthena kammaṃ katvā laddhena dinnadānaṃ mahapphalaṃ mahānisaṃsaṃ bhavissati, evaṃ mayā kātabbanti so suhadā maccassa rajjaṃ nīyyātetvā attano kaṇiṭṭhikaṃ ādāya kiñci ajānāpetvā aññataravesena nagarā nikkhamma uttaramadhuraṃ nāma nagaraṃ agamāsi, tattha mahāvibhavo eko seṭṭhi paṭivasati, te seṭṭhino samīpa mupagamma ṭhitā. Tena kimatthāyāgatāti vutte rājā tava gehe bhatiyā kammaṃ karissāmīti vatvā tenānuññāto tīṇi vassāni kamma makāsi, tato ekadivasaṃ seṭṭhi te disvā pakkositvā atīva tumhe sukhumālatarā. Tathāpi imasmiṃ gehe kammakaraṇena ciraṃ vasittha, ettakaṃ kālaṃ kismiñci kammepi kusītattaṃ na paññāyati. Pageva anācārampi, yāgubhattaṃ ṭhapetvā aññaṃ upakārampi mama santikā natthi, kenatthena kammaṃ karothāti pucchi. Rājā tassa vacanaṃ sutvā imasmiṃ janapade sālino manāpabhāvo bahuso sūyati. Tasmā sālīnamatthāya idhā gatamhāti āha, taṃ sutvā tesaṃ tuṭṭho seṭṭhi sālīnaṃ sakaṭasahassaṃ adāsi, rājā sāliṃlabhitvā seṭṭhino <pageBreak edition="M" number="0.0122" /> evamāha, bho imaṃ amhākaṃ nagaraṃ pāpethāti, taṃ sutvā seṭṭhi sādhūti vatvā sāliparipuṇṇasakaṭasahassaṃ rañño nagaraṃ pāpesi, rājā nagaraṃ gantvā seṭṭhissa nānāvaṇṇavatthahiraññasuvaṇṇādīhi sakaṭe pūretvā paṭipesetvā mettiṃ thiraṃ katvā ābhatavīhayo rājagehe sannicayamakāsi, atha rājā katipāhaccayena musalaṃ paggayha sahattheneva vīhiṃ koṭṭeti, koṭṭitakoṭṭitaṃ kaṇiṭṭhikā papphoṭeti. Evaṃ ubhopi taṇḍulānaṃ mahantaṃ rāsiṃ katvā dārūdakādayo āharitvā ambilabhattaṃ pacitvā rājagehe pañcasataāsanāni paññāpetvā kālaṃ ugghosesuṃ, āgacchantu ayyā anukampaṃ upādāya mama gehe bhuñjantūti. Taṃ sutvā pañcasatā bhikkhū ākāsena āgamiṃsu, rājā te yāvadatthaṃ parivisi, tato tesaṃ antare piyaṃgudīpavāsī eko mahāsivatthero nāma bhattaṃ gahetvā ete maṃ passantūti adhiṭṭhahitvā ākāsena piyaṃgudīpaṃ gantvā bhattaṃ pañcasatānaṃ bhikkhūnaṃ datvā paribhuñci. Taṃ tassānubhāvena sabbesaṃ yāvadatthaṃ ahosi. Evaṃ appakenāpi deyyadhammena sappurisā dāyakānaṃ manaṃ pasādetvā patiṭṭhaṃ karontīti. Vuttañhi.</paragraph>
<hangnum line="4" number="1"></hangnum>
<gatha1 line="5"> Appakenapi medhāvī, dāyakānaṃ manaṃ pati;</gatha1>
<gathalast line="6">Saddhaṃ vaḍḍhenti candova, raṃsinā khīrasāgaraṃ.</gathalast>
<hangnum line="7" number="2"></hangnum>
<gatha1 line="8"> Aṭṭhāne na niyojentā, karontā neva sannidhiṃ;</gatha1>
<gathalast line="9">Paribhoga makatvāna, neva nāsenti paccayaṃ.</gathalast>
<hangnum line="10" number="3"></hangnum>
<gatha1 line="11"> Na pāpentāca theyyassa, na karontā tatheviṇaṃ;</gatha1>
<gathalast line="12">Vibhajanti susīlesu, sayaṃ bhutvāna sīlavāti.</gathalast>
<paragraph line="13">Atha rājā kaṇiṭṭhikāya saddhiṃ thattheva ṭhito piyaṃgudīpe paribhuñjante pañcasatabhikkhū disvā haṭṭho udaggo ahosi. Atha <pageBreak edition="M" number="0.0123" /> te aparabhāge attanā kataṃ dānavaraṃ anussarantā na cireneva ubhopi sotāpannā ahesuṃti.</paragraph>
<hangnum line="14" number="4"></hangnum>
<gatha1 line="15"> Na gaṇentāttano dukkhaṃ, vihāya mahatiṃ siriṃ;</gatha1>
<gathalast line="16">Āyatiṃbhavamicchantā, sujanevaṃ subhe ratā.</gathalast>
<hangnum line="17" number="5"></hangnum>
<gatha1 line="18"> Āyāsena kataṃ puññaṃ, mahantaphaladāyakaṃ;</gatha1>
<gathalast line="19">Iti mantvāna medhāvī, sahattheneva taṃ kareti.</gathalast>
<centered line="20">Mahāsenarañño vatthuṃ pathamaṃ.</centered>
<title line="21">32. Suvaṇṇatilakāya vatthumhi ayamānupubbīkathā</title>
<paragraph line="22">Laṅkādīpe kira anurādhapuranagare eko mātugāmo <note>ekāmātugāmātivā ekāmātugāmotivā katthaci</note> saddhāsampannā niccaṃ abhayuttaracetiye pupphapūjaṃ karoti, athekadivasaṃ sā attano dhītuyā saddhiṃ tasmiṃ cetiye pupphapūjanatthāya <note>pupphapūjatthāya itikatthaci</note> gantvā pupphāsanasālāya udakaṃ apassantī dhītu hatthe pupphacaṅgoṭakaṃ ṭhapetvā ghaṭa mādāya pokkharaṇiṃ agamāsi, tato sā dārikā mātari anāgatāyayeva <note>anāgateyeva itisabbattha</note> adhotāsane pupphamuṭṭhiṃgahetvā maṇḍalaṃ katvā pūjetvā evaṃ patthanamakāsi. Tathā hi.</paragraph>
<hangnum line="23" number="1"></hangnum>
<gatha1 line="24"> Mahāvīrassa dhīrassa, sayambhussa mahesino;</gatha1>
<gathalast line="25">Tilokaggassa nāthassa, bhagavantassa satthuno.</gathalast>
<hangnum line="26" number="2"></hangnum>
<gatha1 line="27"> Ya mahaṃ pūjayiṃ pupphaṃ, tassa kammassa vāhasā;</gatha1>
<gathalast line="28">Rūpīnaṃ pavarā hessaṃ, ārohapariṇāhavā.</gathalast>
<hangnum line="29" number="3"></hangnum>
<gatha1 line="30"> Maṃ <pageBreak edition="M" number="0.0124" /> disvā purisā sabbe, mucchantu kāmamucchitā;</gatha1>
<gathalast line="31">Niccharantu sarīrā me, raṃsimālīva raṃsiyo.</gathalast>
<hangnum line="32" number="4"></hangnum>
<gatha1 line="33"> Hadayaṅgamā kaṇṇasukhā, mañjubhāṇī subhā mama;</gatha1>
<gathalast line="34">Kinnarānaṃ yathā vāṇī, evameva pavattatūti.</gathalast>
<paragraph line="35">Athassā mātā āgamma adhotāsane pūjitāni pupphāni disvā kasmā caṇḍālī adhotāsane bhagavato pupphāni pūjesi, ayuttaṃ tayā katanti āha, taṃ sutvā sā mātuyā kujjhitvā tvaṃ caṇḍālīti akkosi, sā ettakaṃ puññāpuññaṃ katvā aparabhāge tato cutā jambudīpe uttaramadhurāyaṃ ekassa caṇḍālagandhabbabrāhmaṇassa dhītā hutvā nibbatti, uttamarūpadharā ahosi, tassā sarīrato meghamukhato vijjullatāviya raṃsiyo niccharanti. Samantā catuhatthaṭṭhāne sarīrappabhāya andhakāre vidhamati. Mukhato uppalagandho vāyati, kāyato candanagandho, tassā dvinnaṃ thanāna mantare suvaṇṇavaṇṇaṃ ekaṃ tilakaṃ ahosi, tena bālasuriyassa viya pabhā niccharati. Diṭṭhadiṭṭhā yebhuyyena ummattā viya kāmamadena visaññino honti, aho kusalākusalānaṃ ānubhāvo. Tathā hi.</paragraph>
<hangnum line="36" number="5"></hangnum>
<gatha1 line="37"> Yena sā kodhasāmātu, caṇḍālī iti bhāsitā;</gatha1>
<gathalast line="38">Tena sā āsi caṇḍālī, jegucchā hīnajātikā.</gathalast>
<hangnum line="39" number="6"></hangnum>
<gatha1 line="40"> Sallakkhetvāna sambuddha, guṇaṃ pūjesi yaṃ tadā;</gatha1>
<gathalast line="41">Tena puññānubhāvena, sā bhirūpī manoramā.</gathalast>
<hangnum line="42" number="7"></hangnum>
<gatha1 line="43"> Yena yena pakārena, puññapāpāni yo kare;</gatha1>
<gathalast line="44">Tassa tassānurūpena, morova labhate phalaṃ.</gathalast>
<hangnum line="45" number="8"></hangnum>
<gatha1 line="46"> Pāpena ca tiracchāne, jāyanti kusalena te;</gatha1>
<gathalast line="47">Vaṇṇapokkharatā hoti, morānaṃ kamma mīdisanti.</gathalast>
<paragraph line="48">Tato <pageBreak edition="M" number="0.0125" /> tassā mātāpitaro suvaṇṇatilakāti nāma makaṃsu. Tasmiṃkira nagare manussā tassā rupadassanenaca savaṇenaca sampattāpi caṇḍāladhītā ayanti paribhavabhayena āvāhaṃ na karonti. Atha tasmiṃ nagare jeṭṭhacaṇḍālabrāhmaṇassa putto etamatthāya tassā mātāpitunnaṃ santikaṃ vatthābharaṇagandhamālādayo pesesi suvaṇṇatilakaṃ amhākaṃ dadantūti, te taṃ pavattiṃ tassā ārocesuṃ. Sāssa jigucchantī parihāsa makāsi. Tato brāhmaṇassa putto lajjito rañño santikaṃ gantvā vīṇaṃ muñcetvā gāyamāno evamāha.</paragraph>
<hangnum line="49" number="9"></hangnum>
<gatha1 line="50"> Lalanā nanānī calalocanānī,</gatha1>
<gatha2 line="51">Taruṇā ruṇānī calitādharāṇī;</gatha2>
<gatha3 line="52">Manujo hi yo nettapiyaṃ karoti,</gatha3>
<gathalast line="53">Sa tu nīcajātiṃ api no jahāti.</gathalast>
<centered line="54">Kimidanti raññā puṭṭho āha.</centered>
<hangnum line="55" number="10"></hangnum>
<gatha1 line="56"> Sameti kiṃ deva chamāya mattikā,</gatha1>
<gatha2 line="57">Kadāci cāmīkarajātikāya;</gatha2>
<gatha3 line="58">Sigāladhenu api nīcajātikā,</gatha3>
<gathalast line="59">Sameti kiṃsīhavarena devāti.</gathalast>
<paragraph line="60">Evañca pana vatvā deva imasmiṃnagare suvaṇṇatilakā nāmekā caṇḍāladhītā atthi, sā samānajātikehi pesitapaṇṇākāraṃ na gaṇhāti, kulavanteyeva pattheti, kadā nāma kākī suvaṇṇahaṃsena samāgacchati devāti. Rājā taṃ sutvā tassā pitaraṃ pakkosāpetvā tamatthaṃ vatvā saccaṃ bhaṇeti pucchi, sopi saccaṃ deva, sā jātisampannameva kāmetīti āha. Rājā evaṃ sati bhaṇe pañcamadhuranagare uddāḷabrāhmaṇo nāma atthi, so jātisampanno mātitoca pititoca anupakkuṭṭho <pageBreak edition="M" number="0.0126" />, jegucchā paṭikkūlā etāti mātugāmena saddhiṃ na saṃvasati. Attano gehato rājagehaṃ gacchantoca āgacchanto ca soḷasakhīrodakaghaṭehi magge siñcāpesi. Mātugāme disvā kālakaṇṇī mayā diṭṭhāti khīrodakena mukhaṃ dhovati. Tava dhītā sakkontī tena saddhiṃ saṃvasatu, etamatthaṃ tava dhītaraṃ kathehīti āha, sopi taṃ sutvā gehaṃ gantvā dhītaraṃ pakkositvā raññā vuttaniyāmeneva tassā kathesi. Tāya taṃ sutvā sakkontī ahaṃ uddāḷabrāhmaṇena saddhiṃ vasissāmi, mā tumhe cintetha, papañcampi mā karotha, pātova gamissāmīti vutte pitā panassā sādhūti sahassagghanakacittakambalakañcukena dhītu sarīraṃ pārupāpetvā vīṇādituriyabhaṇḍāni gāhāpetvā dhītuyā saddhiṃ addhānamaggaṃ paṭipajji. Gacchanto antarāmagge aññatarasmiṃ nagare rañño gandhabbaṃ karonto dhītaraṃ piṭṭhipasse nisīdāpetvā gandhabbamakāsi. Athassa piṭṭhipassanisinnā suvaṇṇatilakā nayanakoṭiyā diṭṭhiṃ pāpentī sarasena taṃ oloketvā pārutakañcukaṃ kiñci apanetvā sarīrappabhaṃ paññāpesi, rājā panassā sarīrappabhaṃca rūpasampadaṃca disvā kāmāturo vigatasañño sammūḷho hutvā muhuttena paṭiladdhassāso tassā sassāmikāssāmikabhāvaṃ pucchitvā caṇḍāladhītāti sutvā paribhavabhayena taṃ ānetu masakkonto evarūpaṃ vaṇṇapokkharasampannaṃ itthiratanaṃ alabhantassa me ko attho jīvitenāti socanto paridevanto kāmamucchito kattabbā kattabbaṃ ajānanto asiṃ gahetvā attano sīsaṃ sayameva chinditvā kāla makāsi. Evameva antarāmagge pañcarājāno tassā rūpasampattimadamattā asinā chinnasīsā jīvitakkhayaṃ pāpuṇiṃsu. Tathā hi sattā hiraññasuvaṇṇadāsidāsa puttadārādīsu <note>puttadārādīhi itisabbattha</note> piyaṃ nissāya kāmena mucchitā anayabyasanaṃ pāpuṇantīti. Vuttañhetaṃ bhagavatā.</paragraph>
<hangnum line="61" number="11"></hangnum>
<gatha1 line="62"> Piyato <pageBreak edition="M" number="0.0127" /> jāyate soko,</gatha1>
<gatha2 line="63">Piyato jāyate bhayaṃ;</gatha2>
<gatha3 line="64">Piyato vippamuttassa,</gatha3>
<gathalast line="65">Natthi soko kuto bhayaṃ.</gathalast>
<hangnum line="66" number="12"></hangnum>
<gatha1 line="67"> Pemato jāyate soko,</gatha1>
<gatha2 line="68">Pemato jāyate bhayaṃ;</gatha2>
<gatha3 line="69">Pemato vippamuttassa,</gatha3>
<gathalast line="70">Natthi soko kuto bhayaṃ.</gathalast>
<hangnum line="71" number="13"></hangnum>
<gatha1 line="72"> Ratiyā jāyate soko,</gatha1>
<gatha2 line="73">Ratiyā jāyate bhayaṃ;</gatha2>
<gatha3 line="74">Ratiyā vippamuttassa,</gatha3>
<gathalast line="75">Natthi soko kuto bhayaṃ.</gathalast>
<hangnum line="76" number="14"></hangnum>
<gatha1 line="77"> Kāmato jāyate soko,</gatha1>
<gatha2 line="78">Kāmato jāyate bhayaṃ;</gatha2>
<gatha3 line="79">Kāmato vippamuttassa,</gatha3>
<gathalast line="80">Natthi soko kuto bhayaṃ.</gathalast>
<hangnum line="81" number="15"></hangnum>
<gatha1 line="82"> Taṇhāya jāyate soko,</gatha1>
<gatha2 line="83">Taṇhāya jāyate bhayaṃ;</gatha2>
<gatha3 line="84">Taṇhāya vippamuttassa,</gatha3>
<gathalast line="85">Natthi soko kuto bhayaṃ.</gathalast>
<paragraph line="86">Tato so anukkamena pañcamadhuranagaraṃ gantvā attano āgatabhāvaṃ raññā kathāpetvā tena anuññāto gantvā rājānaṃ addasa. Tadā uddāḷabrāhmaṇo rañño avidūre kambalabhaddapīṭhe nisinno hoti, gandhabbabrāhmaṇopi dhītuyā saddhiṃ gandhabbaṃ kurumāno nisīdi. Tasmiṃkhaṇe pitu piṭṭhipasse nisinnā suvaṇṇatilakā uddāḷabrāhmaṇo katamoti pucchitvā etasmiṃ bhaddapīṭhe nisinnoṃ esoti sutvā nilāmalalocanehi taṃ olokanti dasanaraṃsinā sambhinnasurattādharena mandahasitaṃ <pageBreak edition="M" number="0.0128" /> karontī taṃ oloketvā pārutakañcukaṃ apanetvā sarīrappabhaṃ vissajjesi. Taṃ disvā brāhmaṇo ummatto sokena paridaḍḍhagatto uṇhavātena pūritamukhanāso assunā kilinnanetto visaññī ahosi. Tato so muhuttena laddhassāso rogīviya rañño sakāsā apasaranto attano gehaṃ gantvā suhade pakkositvā tesaṃ evamāha. Bhavantettha.</paragraph>
<hangnum line="87" number="16"></hangnum>
<gatha1 line="88"> Yo āpade samuppanne,</gatha1>
<gatha2 line="89">Upatiṭṭhati santike;</gatha2>
<gatha3 line="90">Sukhadukkhe samo hoti,</gatha3>
<gathalast line="91">So mitto soca ñātako.</gathalast>
<hangnum line="92" number="17"></hangnum>
<gatha1 line="93"> Yo guṇaṃ bhāsate yassa, aguṇañca nigūhati;</gatha1>
<gathalast line="94">Paṭisedhetya <note>paṭisedhetikattabbā itisabbattha</note> kattabbā, so mitto soca ñātako.</gathalast>
<hangnum line="95" number="18"></hangnum>
<gatha1 line="96"> Suvaṇṇatilakānāma, lalanā kāmalālayā;</gatha1>
<gathalast line="97">Nīlakkhicaṇḍakaṇḍehi, vikhaṇḍesi mano mama.</gathalast>
<hangnum line="98" number="19"></hangnum>
<gatha1 line="99"> Tassā mukhambuje sattā, mama nettamadhubbatā,</gatha1>
<gathalast line="100">Appampina sarantāmaṃ, tatthevā bhiramanti te.</gathalast>
<hangnum line="101" number="20"></hangnum>
<gatha1 line="102"> Saheva tehi me cittaṃ, gataṃ ullaṃghiyuddhato;</gatha1>
<gathalast line="103">Lajjāgambhīraparikhaṃ, dhitipākāramuggataṃ.</gathalast>
<hangnum line="104" number="21"></hangnum>
<gatha1 line="105"> Sammuyhāmi pamuyhāmi, sabbā muyhanti me disā;</gatha1>
<gathalast line="106">Tassa me saraṇaṃ hotha, karotha mama saṅgahanti.</gathalast>
<centered line="107">Taṃ sutvā te evamāhaṃsu.</centered>
<hangnum line="108" number="22"></hangnum>
<gatha1 line="109"> Yaṃ tvamācariya patthesi, caṇḍālī sā asaṅgamā;</gatha1>
<gathalast line="110">Kinnu mīḷhena saṃyogo, candanassa kadā siyā.</gathalast>
<hangnum line="111" number="23"></hangnum>
<gatha1 line="112"> Agammagamanā <pageBreak edition="M" number="0.0129" /> yāti, narānaṃ dūrato sirī;</gatha1>
<gathalast line="113">Kitticāyu balaṃ buddhi, ayasaṃca sa gacchatīti.</gathalast>
<centered line="114">Atha tesaṃ brahmaṇo āha.</centered>
<hangnum line="115" number="24"></hangnum>
<gatha1 line="116"> Na pariccajati lokoyaṃ, amejjhe maṇimuttamaṃ;</gatha1>
<gathalast line="117">Thīratanaṃ yuvāṇī ca, dukkulā api gāhiyāti.</gathalast>
<paragraph line="118">Evañca pana vatvā tassā sassāmikāssāmikabhāvaṃ ñatvā ānethāti āha, te tathā akaṃsu. Tato brāhmaṇo tāya gehaṃ āgatakālato paṭṭhāya cattāro māse rañño upaṭṭhānaṃ neva agamāsi. Tassa pana brahmaṇassa santike pañcasatarājakumārā nānāvidhāni sippāni uggaṇhanti. Te taṃ kāraṇaṃ ñatvā suvaṇṇatilakāya vijjamānāya amhākaṃ sippuggahaṇassa antarāyo bhavissati, yena kenaci upāyena etaṃ māretuṃ vaṭṭatīti, cintetvā te hatthā cariyaṃ pakkositvā lañjaṃ datvā evamāhaṃsu, hatthiṃ surāya mattaṃ katvā suvaṇṇatilakaṃ mārehīti. Tato te sabbe rājaṅgaṇe sannipatitvā dūtaṃ pāhesuṃ, ācariyaṃ daṭṭhukāmamhāti. Tato brāhmaṇena āgantvā nisinnena paṭisanthāraṃ katvā ācariya ācariyāniṃ passitukāmamhāti āhaṃsu. Atha so suvaṇṇatilakaṃ gahetvā āgacchathāti manusse pesesi. Te tathā kariṃsu, atha tassā vīthimajjhaṃ sampattakāle hatthiṃ vissajjāpesuṃ. So soṇḍāya bhūmiyaṃ paharanto <note>paharantoupadhāvitvā itikatthaci</note> gacchanto upadhāvitvā soṇḍena taṃ ukkhipitvā kumbhe nisīdāpesi. Tato rājāno tathā taṃ mārāpetu masakkontā puna divase manusse payojetvā rattiyaṃ mārāpesuṃ. Brāhmaṇopi evarūpaṃ itthiṃ alasitvā jīvanato matameva <note>mataṃmeseyyo itikatthaci</note> seyyoti socanto paridevanto rājaṅgaṇe dārucitakaṃ kārāpetvā aggiṃpavisitvā <pageBreak edition="M" number="0.0130" /> matoti. Evaṃ mātugāmavasaṅgatā mahantaṃ anayabyasanañca maraṇañca pāpuṇantīti. Vuttañhetaṃ bhagavatā.</paragraph>
<hangnum line="119" number="25"></hangnum>
<gatha1 line="120"> Māyāvesā <note>māyācesā itikatthaci</note> marīcīva,</gatha1>
<gatha2 line="121">Soko rogo cupaddavo;</gatha2>
<gatha3 line="122">Kharāva bandhanā cesā,</gatha3>
<gatha2 line="123">Maccupāso guhāsayo;</gatha2>
<gatha3 line="124">Tāsu yo vissase poso,</gatha3>
<gathalast line="125">So naresu narādhamoti.</gathalast>
<hangnum line="126" number="26"></hangnum>
<gatha1 line="127"> Ayoniso sā purimāya jātiyā,</gatha1>
<gatha2 line="128">Puññaṃ karitvā alabhīdisaṃ gatiṃ;</gatha2>
<gatha3 line="129">Dhīsampayuttaṃ <note>dhitisampayuttaṃ itikatthaci</note> kusalaṃ karontā,</gatha3>
<gathalast line="130">Nibbāṇamevābhimukhaṃ karothāti.</gathalast>
<centered line="131">Suvaṇṇatilakāya vatthuṃ dutiyaṃ.</centered>
<title line="132">33. Kapaṇāya vatthumhi ayamānupubbīkathā</title>
<paragraph line="133">Bhagavati parinibbute jambudīpe tattha tattha bhikkhubhikkhuṇiyo ca upāsakaupāsikāyo ca jayamahābodhiṃ vandissāmīti yebhuyyena gantvā vandanti. Athā parabhāge bahū bhikkhū saṅgamma mahābodhiṃ vandanatthāya gacchantā aññatarasmiṃ gāmake bhikkhāya caritvā āsanasālaṃ gantvā katabhattakiccā thokaṃ vissamiṃsu, tadā tattha ekā kapaṇā duggatitthī tathā nisinnabhikkhū disvā upasaṅkamitvā pañcapatiṭṭhitena vanditvā ekamante ṭhitā ayyā kuhiṃ gacchantīti pucchi. Bhikkhū taṃ sutvā jayamahābodhissa ānubhāvañca taṃ vandanatthāya attānaṃ gamanañca kathentā evamāhaṃsu.</paragraph>
<hangnum line="134" number="1"></hangnum>
<gatha1 line="135"> Yatthāsīno <pageBreak edition="M" number="0.0131" /> jino jesi, sasenaṃ makaraddhajaṃ;</gatha1>
<gathalast line="136">Hantvā kilesasenañca, buddho āsi niruttaro.</gathalast>
<hangnum line="137" number="2"></hangnum>
<gatha1 line="138"> Yaṃ pūjesi mahāvīro, ṭhito pada makopayaṃ;</gatha1>
<gathalast line="139">Sattarattindivaṃ netta, nīlanīrajaraṃsinā.</gathalast>
<hangnum line="140" number="3"></hangnum>
<gatha1 line="141"> Surāsuranarādīnaṃ, nettāli pāḷipātanā;</gatha1>
<gathalast line="142">Mecakākārapattehi, sikhaṇḍīviya bhāti yo.</gathalast>
<hangnum line="143" number="4"></hangnum>
<gatha1 line="144"> Surapādapova sattānaṃ, yaṃ tiṭṭhati mahītale;</gatha1>
<gathalast line="145">Iha loke paratte ca, dadanto icchiticchitaṃ.</gathalast>
<hangnum line="146" number="5"></hangnum>
<gatha1 line="147"> Yassa purāṇapaṇṇampi, patitaṃ yo naro idha;</gatha1>
<gathalast line="148">Pūjeti tassa so deti, bhavabhogaṃ mahīruho.</gathalast>
<hangnum line="149" number="6"></hangnum>
<gatha1 line="150"> Gandhamālehi salilehi, yamupāsati sadā naro;</gatha1>
<gathalast line="151">Ajjhattañca bahiddhā ca, duritaṃ so nihaññati.</gathalast>
<hangnum line="152" number="7"></hangnum>
<gatha1 line="153"> Yo deti ihalokatthaṃ,</gatha1>
<gatha2 line="154">Yo deti pāralokikaṃ,</gatha2>
<gatha3 line="155">Sampadaṃ jayabodhiṃtaṃ,</gatha3>
<gathalast line="156">Bhoti gacchāma vandituṃ.</gathalast>
<paragraph line="157">Taṃ sutvā udaggā somanassajātā bhikkhūnaṃ evamāha. Ahaṃ bhante parakule bhatiyā kammaṃ karontī dukkhena kasirena jīvikaṃ kappemi. Svātanāya me taṇḍulanālipi <note>bhaṇḍulanāmpa itisabbattha</note> natthi, pageva aññaṃ dhanaṃ, imaṃ vinā aññaṃ sāṭakampi natthi, kasmā pubbe akatapuññattā, tasmā imaṃ bhante sāṭakaṃ mamānuggahāya bodhimhi dhajaṃ bandhathāti yācitvā sāṭakaṃ dhovitvā tesaṃ adāsi. Bhikkhūpi tassānuggahāya taṃ gahetvā agamaṃsu. Sā sāṭakaṃ datvā pītipāmojjamānasā gehaṃ gantvā tadaheva rattiyā majjhimayāme satthakavātena upahatā kālaṃ katvā tesaṃ <pageBreak edition="M" number="0.0132" /> bhikkhūnaṃ gamanamagge ekasmiṃ ramaṇīye vanasaṇḍe bhummadevatā hutvā nibbattī, athassā puññānubhāvena tiyojanike ṭhāne dibbakapparukkhā pāturahaṃsu, tatta tatta nānāvirāgadhajapatākā olambanti. Devaputtā ca devadhītaro ca sabbābharaṇavibhūsitā tatheva dhajapatākādayo gahetvā kīḷanti. Naccagītādinekāni acchariyāni payojenti. Atha dutiyadivase tepi bhikkhū bodhimaṇḍalaṃ gacchantā sāyaṇhe taṃ ṭhānaṃ patvā ajja imasmiṃ vanasaṇḍe vasitvā gamissāmāti tattha vāsaṃ upagamiṃsu, tato te rattibhāge nānāvaṇṇadhaje ca devatāhi payojiyamānā gītavāditādayo ca tiyojanaṭṭhāne kapparukkhāni ca idaṃ sabbaṃ devissariyaṃ tassānubhāvena nibbattabhāvaṃ disvā vimhitamānasā devadhītaraṃ āmantetvā tvaṃ kena kammena idha nibbattāti pucchiṃsu. Sā bhikkhū vanditvā añjaliṃ paggayha ṭhitā bhante maṃ na sañjānitthāti āha. Bhikkhūhi na mayaṃ sañjānāma bhaginīti vutte sā attano sabhāvaṃ kathentī evamāha.</paragraph>
<hangnum line="158" number="8"></hangnum>
<gatha1 line="159"> Hīyyo āsanasālāya, nisīdittha samāgatā;</gatha1>
<gathalast line="160">Tumhakaṃ santikaṃ gamma, yā varākībhivādayi.</gathalast>
<hangnum line="161" number="9"></hangnum>
<gatha1 line="162"> Yā bodhiṃ pūjanatthāya, vatthakaṃ paṭipādayi;</gatha1>
<gathalast line="163">Sāhaṃ hīyyo cutā āsiṃ, rattiyaṃ byādhipīḷitā.</gathalast>
<hangnum line="164" number="10"></hangnum>
<gatha1 line="165"> Nānāsampattisaṃyuttā, nānābhūsanabhūsitā;</gatha1>
<gathalast line="166">Vimāne ratanā kiṇṇe, jātāhaṃ ettha kānane.</gathalast>
<hangnum line="167" number="11"></hangnum>
<gatha1 line="168"> Hīyyo passittha me gattaṃ, rajojallehi saṃkulaṃ;</gatha1>
<gathalast line="169">Ajja passatha me gattaṃ, vaṇṇavantaṃ pabhassaraṃ.</gathalast>
<hangnum line="170" number="12"></hangnum>
<gatha1 line="171"> Hīyyo passittha me bhante, nivatthaṃ malinambaraṃ;</gatha1>
<gathalast line="172">Ajja passatha me bhante, dibbamambaramuttamaṃ.</gathalast>
<hangnum line="173" number="13"></hangnum>
<gatha1 line="174"> Vikiṇṇaphalitaggehi <pageBreak edition="M" number="0.0133" />, kesehi viralā kulaṃ;</gatha1>
<gathalast line="175">Ūkāgūthapaṭikkūlaṃ, hīyyo āsisiraṃ mama.</gathalast>
<hangnum line="176" number="14"></hangnum>
<gatha1 line="177"> Ajja taṃ parivattitvā, mama puññānubhāvato;</gatha1>
<gathalast line="178">Sunīlamududhammillaṃ, kusumā bharaṇabhūsitaṃ.</gathalast>
<hangnum line="179" number="15"></hangnum>
<gatha1 line="180"> Purā me sakasīsena, vahitaṃ dārū dakādikaṃ;</gatha1>
<gathalast line="181">Puññenāhaṃ ajja mālā, bhāraṃ sīse samubbahe.</gathalast>
<hangnum line="182" number="16"></hangnum>
<gatha1 line="183"> Dhajatthāya mayā hīyyo, padinnaṃ thūlasāṭakaṃ;</gatha1>
<gathalast line="184">Ajja nibbatti me bhonto, mahantaṃ dibbasampadaṃ.</gathalast>
<hangnum line="185" number="17"></hangnum>
<gatha1 line="186"> Jānamānena kattabbaṃ, dānādīsu mahapphalaṃ;</gatha1>
<gathalast line="187">Devaloke manussesu, sukhadaṃ dāna muttamanti.</gathalast>
<paragraph line="188">Taṃ sutvā sabbe bhikkhū acchariyabbhutacittā ahesuṃ. Sā devatā tassā rattiyā accayena bhikkhū nimantetvā dibbehi khajjabhojjehi sahatthā santappetvā tehi saddhiṃ āgacchantī antarāmagge dānaṃ dadamānā mahābodhiṃ gantvā sabbehi dhajapatākā dīhi ca nānāvidhavaṇṇagandhasampannapupphehi ca dīpadhūpehi ca bodhiṃ pūjetvā bhikkhūnaṃ cīvaratthāya dibbavatthāni datvā āgamma tasmiṃyeva vanasaṇḍe vasantī nānāvidhāni puññāni katvā tāvatiṃsabhavane nibbatti. Bhikkhūpi taṃ acchariyaṃ tattha tattha pakāsentā bahūjane puññakamme niyojesuṃti.</paragraph>
<hangnum line="189" number="18"></hangnum>
<gatha1 line="190"> Evaṃ vidhāpi kapaṇā jinasāsanamhi,</gatha1>
<gatha2 line="191">Katvā pasāda matha thūlakucelakena;</gatha2>
<gatha3 line="192">Pūjetva dibbavibhavaṃ alabhīti ñatvā,</gatha3>
<gathalast line="193">Pūjāparā bhavatha vatthusu tīsu sammāti.</gathalast>
<centered line="194">Kapaṇāya vatthuṃ tatiyaṃ.</centered>
<title line="195">34. Indaguttattherassa vatthumhi ayamānupubbīkathā</title>
<paragraph line="196">Amhākaṃ bhagavato parinibbāṇato orabhāge jambudīpe kira pāṭaliputtaṃ nāma nagaraṃ ahosi. Tattha dhammāsoko nāma mahiddhiko mahānubhāvo āṇācakkavatti rājā rajjaṃ kāreti. Uddhaṃ ākāsato heṭṭhā pathaviyā yojanappamāṇe sakalajambūdīpe tassa āṇā pavattati, tadā sakalajambudīpavāsino ca caturāsīti nagarasahasse rājāno ca attano attano balavāhane gahetvā āgamma dhammāsokamahārañño upaṭṭhānaṃ karonti. Tasmiṃ samaye devaputtanagare devaputto nāma mahārājā attano balavāhanaṃ gahetvā rañño upaṭṭhānaṃ agamāsi. Dhammāsoko devaputtamahārājānaṃ disvā madhurapaṭisanthāraṃ katvā tumhākaṃ raṭṭhe bahussutā āgatāgamā mahāguṇavantā ayyā atthīti pucchi. Taṃ sutvā devaputtarājā atthi deva tasmiṃ nagare sīhakumbhakaṃ nāma mahāvihāraṃ. Tattha anekasahassabhikkhū viharanti sīlavantā appicchā santuṭṭhā vivekakāmino. Tesu sāṭṭhakathātipiṭakadharo indaguttatthero nāma tesaṃ pāmokkho ahosi. So anekapariyāyena sanarāmarānaṃ bhikkhūnaṃ dhammaṃvaṇṇeti. Guṇavā attano guṇaṃ nissāya loke pākaṭoti. Taṃ sutvā rājā tuṭṭhamānaso theraṃ passitukāmo hutvā samma tvameva gantvā theraṃ yācitvā idhā nehīti āha. Taṃ sutvā devaputtarājā attano hatthassabalavāhanā dimahā senaṅgaparivuto indaguttattherassa santikaṃ gantvā vanditvā ayya ayyaṃ dhammāsokamahārājā daṭṭhukāmoti āha. Therena sādhūti sampaṭicchite rājā therena sampaṭicchitabhāvaṃ dhammāsokamahārājino pesesi. Tato dhammāsokamahārājā somanassappatto attano āṇāpavattitaṭṭhāne rājūnaṃ sāsanaṃ pesesi. Sabbeva therāgamanamaggaṃ <pageBreak edition="M" number="0.0135" /> alaṅkarontūti. Atha te rājāno tuṭṭhapahaṭṭhā attano attano nagare bheriṃ carāpetvā devaputtanagarato yāva pāṭaliputtanagaraṃ etthantare pañcapaṇṇāsayojanikaṃ maggaṃ visamaṃ samaṃ karonto devatānaṃ dibbavīthimiva alaṅkaritvā dhammāsokamahānarindassa evaṃ sāsanaṃ pesesuṃ. Bhavantettha.</paragraph>
<hangnum line="197" number="1"></hangnum>
<gatha1 line="198"> Indaguttamahāthera, sāmino gamanāya no;</gatha1>
<gathalast line="199">Maggaṃ alaṅkarontūti, mahārājena pesitaṃ.</gathalast>
<hangnum line="200" number="2"></hangnum>
<gatha1 line="201"> Tato te apanetvāna, pāsāṇakaṇṭakādikaṃ;</gatha1>
<gathalast line="202">Visamaṃ samaṃ karitvāna, sammajjitvāna sādhukaṃ.</gathalast>
<hangnum line="203" number="3"></hangnum>
<gatha1 line="204"> Dhotamuttā samābhāsā, okiritvāna vālukā;</gatha1>
<gathalast line="205">Ussāpitā tattha tattha, dussatoraṇapantiyo.</gathalast>
<hangnum line="206" number="4"></hangnum>
<gatha1 line="207"> Kaladhotahemarambhādi, nānātoraṇapantiyo;</gatha1>
<gathalast line="208">Tathā pupphamayā neka, toraṇūparitoraṇā.</gathalast>
<hangnum line="209" number="5"></hangnum>
<gatha1 line="210"> Tesu tesuca ṭhānesu, saṅkhatā kusumagghikā;</gatha1>
<gathalast line="211">Tatheva gandhatelehi, dīpitā dīpapantiyo.</gathalast>
<hangnum line="212" number="6"></hangnum>
<gatha1 line="213"> Padumuppalasannīra, pupphapallava laṅkatā;</gatha1>
<gathalast line="214">Ṭhapitā ghaṭamālāyo, puṇṇā sogandhavārihi.</gathalast>
<hangnum line="215" number="7"></hangnum>
<gatha1 line="216"> Nilapītā disambhinna, patākāhi dhajehi ca;</gatha1>
<gathalast line="217">Maggassa ubhato passe, vanamāsi samākulaṃ.</gathalast>
<hangnum line="218" number="8"></hangnum>
<gatha1 line="219"> Ketavo uggatā tattha, mandamandasamīraṇā;</gatha1>
<gathalast line="220">Avhayantāva sobhanti, brahmoragasurādayo.</gathalast>
<hangnum line="221" number="9"></hangnum>
<gatha1 line="222"> Nāgacampapunnāga, ketakīvakulādihi;</gatha1>
<gathalast line="223">Padumuppalā dijalajehi, mālatī kusumā dihi.</gathalast>
<hangnum line="224" number="10"></hangnum>
<gatha1 line="225"> Mālādāmehi <pageBreak edition="M" number="0.0136" /> nekehi, maggamāsi vicittakaṃ;</gatha1>
<gathalast line="226">Pattharitvā pādapaṭe, sittasammattabhūmiyaṃ.</gathalast>
<hangnum line="227" number="11"></hangnum>
<gatha1 line="228"> Lājādipañcapupphāni, vikiriṃsu manoramaṃ;</gatha1>
<gathalast line="229">Alaṅkaritvā hattassā, kusumā bharaṇādihi.</gathalast>
<hangnum line="230" number="12"></hangnum>
<gatha1 line="231"> Maggālaṅkaraṇatthāya, ṭhapitāsuṃ tato tato;</gatha1>
<gathalast line="232">Tesu tesu ca ṭhānesu, bherimaṇḍalamajjhagā.</gathalast>
<hangnum line="233" number="13"></hangnum>
<gatha1 line="234"> Naccanti cāturā nārī, rasabhāvanirantarā;</gatha1>
<gathalast line="235">Kaṃsavaṃsādipaggayha, vajjentānekatantiyo.</gathalast>
<hangnum line="236" number="14"></hangnum>
<gatha1 line="237"> Gāyanti madhuraṃ gītaṃ, gāyantettha layānvitaṃ;</gatha1>
<gathalast line="238">Maggoso sādhuvādehi, bheritantinadehica.</gathalast>
<hangnum line="239" number="15"></hangnum>
<gatha1 line="240"> Karīnaṃ koñcanādehi, hayānaṃ hesitehi ca;</gatha1>
<gathalast line="241">Nekaviṭaṅkasaṅghehi, so karīhi samākulo.</gathalast>
<hangnum line="242" number="16"></hangnum>
<gatha1 line="243"> Maggassa ubhato passe, devakaññūpamā subhā;</gatha1>
<gathalast line="244">Mālākalāpe paggayha, tiṭṭhanti tuṭṭhamānasā.</gathalast>
<hangnum line="245" number="17"></hangnum>
<gatha1 line="246"> Tathā puṇṇaghaṭe gayha, padumuppalasaṃkule,</gatha1>
<gathalast line="247">Aṭṭhamaṅgalamuggayha, tiṭṭhanti pamadā tahiṃ.</gathalast>
<hangnum line="248" number="18"></hangnum>
<gatha1 line="249"> Sītalūdakasampanna, papāhi samalaṅkatā;</gatha1>
<gathalast line="250">Sinānatthaṃ khatā āsuṃ, pokkharañño tahiṃtahiṃ.</gathalast>
<hangnum line="251" number="19"></hangnum>
<gatha1 line="252"> Tahiṃtahiṃkatā āsuṃ, dānasālā manoramā;</gatha1>
<gathalast line="253">Nicitāsumanekāni, dānopakaraṇā tahiṃ.</gathalast>
<hangnum line="254" number="20"></hangnum>
<gatha1 line="255"> Evaṃ nekavidhā pūjā, amhehi paṭipāditā;</gatha1>
<gathalast line="256">Ṭhapetvāna mahāgaṅgaṃ, taṃ jānātu mahīpatīti.</gathalast>
<paragraph line="257">Taṃ sutvā asokamahārājā gaṅgaṃ alaṅkarothāti soḷasayakkhe pesesi, te saparivārā tattha gantvā attano <pageBreak edition="M" number="0.0137" /> ānubhāvena gaṅgāya anto tigāvutaṭṭhāne udukkhalapāsāṇe ṭhapesuṃ. Ṭhapetvā thambhe ussāpetvā tulāsaṃghāṭe datvā himavantato rattacandanasāre āharitvā padare santharitvā anekehi pūjāvidhānehi alaṅkaritvā rañño evaṃ sāsanaṃ pesesuṃ. Bhavantettha.</paragraph>
<hangnum line="258" number="21"></hangnum>
<gatha1 line="259"> Yamatthāya mayaṃ sabbe, mahārājena pesitā;</gatha1>
<gathalast line="260">Amhehi dāni taṃ sabbaṃ, katameva suṇotha taṃ.</gathalast>
<hangnum line="261" number="22"></hangnum>
<gatha1 line="262"> Gāvutattayagambhīraṃ, gaṅgaṃ yojanavitthataṃ;</gatha1>
<gathalast line="263">Thambhe patiṭṭhapetvāna, anagghaṃ rattacandanaṃ.</gathalast>
<hangnum line="264" number="23"></hangnum>
<gatha1 line="265"> Himavantato haritvāna, setuṃ tattha sumāpitaṃ;</gatha1>
<gathalast line="266">Toraṇā ca ubho passe, ratanehi sunimmitā.</gathalast>
<hangnum line="267" number="24"></hangnum>
<gatha1 line="268"> Puṇṇakumbhaddhajā ceva, padīpāvaliyo tathā;</gatha1>
<gathalast line="269">Ubho passesu ratanāni, māpetvālambanānica.</gathalast>
<hangnum line="270" number="25"></hangnum>
<gatha1 line="271"> Suvaṇṇamaṇimuttādi, dāmehi samalaṅkatā;</gatha1>
<gathalast line="272">Vālukatthāya okiṇṇā, dhotamuttā pabhassarā.</gathalast>
<hangnum line="273" number="26"></hangnum>
<gatha1 line="274"> Tesu tesu ca ṭhānesu, ṭhapitāsuṃ mahāmaṇī;</gatha1>
<gathalast line="275">Nānārāgavitānehi, sobhitā setuno pari.</gathalast>
<hangnum line="276" number="27"></hangnum>
<gatha1 line="277"> Olambitāsuṃ tattheva, dibbādikusumādayo;</gatha1>
<gatha2 line="278">Niṭṭhitaṃ idha kātabba, yuttaṃ pūjāvidhiṃtu no;</gatha2>
<gathalast line="279">Devotaṃ paṭijānātu, iti vatvāna pesayuṃti.</gathalast>
<paragraph line="280">Tampi sutvā asoko mahārājā tumheva theraṃ idhānethāti tesaṃyeva sāsanaṃ paṭipesesi, te sādhūti indaguttattherassa santikaṃ gantvā vanditvā bhante pāṭaliputtanagarassa gamanāya kāloti āhaṃsu, tato thero saṭṭhisahassamattehi <pageBreak edition="M" number="0.0138" /> bhikkhusaṅghehi parivuto pañcapaṇṇāsayojanamaggaṃ paṭipajji. Athāparaṃ devaputtanagaravāsino anekavidhamālāgandhavāsacuṇṇaddhajapatākādīhi anekehi tālāvacarehi naccagītavāditehi pūjetvā agamaṃsu. Atha thero mahantena pūjāvidhānena jambudīpavāsīhi pūjiyamāno anukkamena candabhāgāya gaṅgāya setuṃ patvā tattha mahantaṃ pūjāvidhānaṃ olokento evaṃ cintesi, evaṃ uḷāraṃ pūjāvidhānaṃ idāni jambudīpe nāññassa hoti, mayhamevetaṃ kataṃ. Ahamevetta uttamo appaṭimoti evaṃ seyyassa seyyohamasmīti mānaṃ uppādetvā aṭṭhāsi. Tasmiṃ khaṇe eko khīṇāsavatthero taṃ mānenupatthaddhacetasā ṭhitaṃ dibbacakkhunā disvā upasaṅkamitvā vanditvā therassa ovadanto evamāha. Tasmā.</paragraph>
<hangnum line="281" number="28"></hangnum>
<gatha1 line="282"> Mā mānassa vasī hotha, māno bhante vasaṃgataṃ <note>mānaṃbhantevasīkataṃ itisabbattha</note>;</gatha1>
<gathalast line="283">Anatthado sadā hoti, pātetvāna bhavā vaṭe.</gathalast>
<hangnum line="284" number="29"></hangnum>
<gatha1 line="285"> Māno palālito satto, taṇhāpaṭighasaṅgato;</gatha1>
<gathalast line="286">Makkaṭoragasoṇādi, hutvā jāyati jātisu.</gathalast>
<hangnum line="287" number="30"></hangnum>
<gatha1 line="288"> Mā mānaṃ sāmi pūrehi, attānaṃ parisodhaya;</gatha1>
<gathalast line="289">Aparisuddhā sayo bhikkhu, dāyakaṃ na paritosati.</gathalast>
<hangnum line="290" number="31"></hangnum>
<gatha1 line="291"> Dadantānaṃ sarantānaṃ, pūjentānaṃ sace tuvaṃ;</gatha1>
<gathalast line="292">Mahapphalaṃ mahābhūtiṃ, kāmattha hotha nibbaṇāti <note>nimmanā itikattaci</note>.</gathalast>
<paragraph line="293">Taṃ sutvā thero saṃsāre nibbindo tattheva ṭhito tilakkhaṇaṃ paṭṭhapetvā karajakāyaṃ sammasanto sahapaṭi sambhidāhi arahattaṃ patvāva nikkhami. Tato dhammāsokamahārājā balavāhanaparivuto mahantena pūjāvidhānena paṭimaggaṃ āgamma vanditvā <pageBreak edition="M" number="0.0139" /> tato diguṇaṃ pūjāsakkāraṃ kurumāno mahābhikkhusaṅghena saddhiṃ theraṃ attano nagaraṃ netvā tassa dhammakathaṃ sutvā pasannamānaso pañcasīle patiṭṭhāya mahantaṃ vihāraṃ kāretvā therena sahāgatānaṃ saṭṭhisahassānaṃ bhikkhūnaṃ catupaccayehi upaṭṭhāna makāsi, atha thero sāṭṭhakathaṃ piṭakattayaṃ pakāsento tasmiṃ ciraṃ vasitvā tattheva parinibbāyi. Tato rājā sapariso tassa sarīranikkhepaṃ kāretvā dhātuyo gahetvā mahantaṃ cetiyaṃ kārāpesīti.</paragraph>
<hangnum line="294" number="32"></hangnum>
<gatha1 line="295"> Purātanānaṃ bhuvi puññakamminaṃ,</gatha1>
<gatha2 line="296">Guṇānubhāvena mahenti evaṃ;</gatha2>
<gatha3 line="297">Sadevakā naṃ manasīkarontā,</gatha3>
<gathalast line="298">Puññaṃ karothā yatane sadā darāti.</gathalast>
<centered line="299">Indaguttattherassa vatthuṃ catutthaṃ.</centered>
<title line="300">35. Sākhamālapūjikāya vatthumhi ayamānupubbīkathā</title>
<paragraph line="301">Amhākaṃ bhagavā dasapāramiyo pūretvā anukkamena tusitabhavane nibbatto devehi ārādhito sakkarājakule paṭisandhiṃ gahetvā mātukucchito nikkhanto anukkamena paramābhisambodhiṃ patvā tato paṭṭhāya pañcacattālīsasaṃvaccharāni ṭhatvā caturāsītidhammakkhandhasahassāni desetvā gaṇanapathamatīte satte bhavakantārato santāretvā sabbabuddhakiccāni niṭṭhāpetvā kusinārāyaṃ upavattane mallānaṃ sālavane yamakasālāna mantare uttarasīsakaṃ paññatte mañcake vesākhapuṇṇadivase dakkhiṇena passena sato sampajāno anuṭṭhānaseyyāya nipanno pacchimayāme bhikkhū ovaditvā balavapaccū-sa <pageBreak edition="M" number="0.0140" /> samaye mahāpathaviṃkampento anupādisesāya nibbāṇadhātuyā parinibbāyi, nibbute pana bhagavati lokanāthe ānandatthero mallarājūnaṃ etaṃ pavattiṃ ārocesi. Tato kosinārakā ca devabrahmādayo ca sannipatitvā naccagītavāditehi mālāgandhādīhi ca sakkarontā garukarontā mānentā pūjentā celavitānādayo karontā bhagavato sarīraṃ nagaramajjhe yattha makuṭabandhanaṃ nāma mallānaṃ cetiyaṃ, tattha netvā cakkavattissa sarīraṃ viya ahatena vatthena veṭhetvā tato vihatena kappāsena veṭhetvāti evaṃ pañcadussayugasatehi veṭhetvā āyasāya teladoṇiyā pakkhipitvā aññissāya āyasāya doṇiyā paṭikujjitvā sabbagandhānaṃ citakaṃ karitvā bhagavato sarīraṃ citakaṃ āropesuṃ. Atha mahākassapattherena bhagavato pāde sirasā vandite devatānubhāvena citako samantā ekappahāreneva pajjali. Bhagavato pana sarīre daḍḍhe sumanamakuḷasadisā dhātuyo avasissiṃsu. Tasmiṃ kira samaye kosalarañño janapade aññatarā gāmavāsikā itthī bhagavati parinibbute sādhukīḷhaṃ āgacchamānā antarāmagge attano sarīre uppannavātarogena upaddutā sādhukīḷhaṃ sampāpuṇituṃ asakkontī satthu āḷāhanaṃ gantvā bhagavato dhātusarīre tīṇi sākhapupphāni pūjetvā pasannamānasā pañcapatiṭṭhitena vanditvā gatā tāya eva rattiyā majjhimayāme kālaṃ katvā tāvatiṃsabhavane tiṃsayojanike kanakavimāne nibbatti. Tassā pubbakammapakāsanatthaṃ cakkamattāni sākhapupphāni tatta tattha olambanti. Teheva sabbaṃ vimānaṃ ekobhāsī <note>ekobhāsi tato itisabbattha</note> ahosi. Tato sugandhakaraṇḍakaṃ viya ca ahosi, sā pana attano sobhaggappattaṃ attabhāvañca vimānasampadañca parivārasampattiyo ca disvā vimhitamānasā pubbe katena <note>pubbekissame. pubbekatename iticakatthaci</note><pageBreak edition="M" number="0.0141" /> kena me puññakammenā yaṃ laddhāti olokantī bhagavato dhātusarīrasmiṃ pūjitāni tīṇi sākhapupphāni disvā pasannamānasā mahācakkappamāṇaṃ sākhamālaṃ hatthena dhārentī dhātupūjanatthāya agamāsi. Tadā tattha sannipatitā manussā tassā rūpasampadañca hatte mahantaṃ sākhamālañca disvā vimhitamānasā amma tvaṃ kattha vāsikā. Kattha panimaṃ pupphaṃ paṭiladdhanti pucchiṃsu, taṃ sutvā devadhītā attanā bhagavato dhātusarīrassa pūjitasākhamālattayānubhāvena paṭiladdhasampattiyo ca dibbavimānañca pubbe matakalevaraṃ cāti sabbaṃ tesaṃ dassetvā dhammadesanāvasāne āha.</paragraph>
<hangnum line="302" number="1"></hangnum>
<gatha1 line="303"> Samāgatā bhavantā bho, passantu mama sampadaṃ;</gatha1>
<gathalast line="304">Katamappena kārena, sammāsambuddhadhātuyā.</gathalast>
<hangnum line="305" number="2"></hangnum>
<gatha1 line="306"> Sākhamālāni tīṇeva, hīyyohaṃ munidhātuyā;</gatha1>
<gathalast line="307">Pūjayitvāna santuṭṭhā, nivattā tāya rattiyā.</gathalast>
<hangnum line="308" number="3"></hangnum>
<gatha1 line="309"> Marantī kharavātena, tamahaṃ sucaritaṃ sariṃ;</gatha1>
<gathalast line="310">Tenāhaṃ puññakammena, tāvatiṃsūpagāahuṃ.</gathalast>
<hangnum line="311" number="4"></hangnum>
<gatha1 line="312"> Tattha me āsi pāsādo, tiṃsayojanamuggato;</gatha1>
<gathalast line="313">Kūṭāgāravarākiṇṇo, sākhamālāti <note>sādhamālo itipikatthaci</note>, vissuto.</gathalast>
<hangnum line="314" number="5"></hangnum>
<gatha1 line="315"> Yathā sabbasugandhehi, karaṇḍaṃ paribhāvitaṃ;</gatha1>
<gathalast line="316">Tathā dibbasugandhehi, gandhitaṃ bhavanaṃ mama.</gathalast>
<hangnum line="317" number="6"></hangnum>
<gatha1 line="318"> Cakkamattā sākhapupphā, tattha tatthūpalambare <note>tatavatthupalabbare itipikatthaci</note>;</gatha1>
<gathalast line="319">Dibbagandhā pavāyanti, madhubbabhanisevitā.</gathalast>
<hangnum line="320" number="7"></hangnum>
<gatha1 line="321"> Bhassanti ekapupphasmā, tumbamattā hi reṇavo;</gatha1>
<gathalast line="322">Tehi piñjaritā devā, kīḷanti ca lalantica.</gathalast>
<hangnum line="323" number="8"></hangnum>
<gatha1 line="324"> Pīḷandhitvāna <pageBreak edition="M" number="0.0142" /> mālādhayā, sudibbā bharaṇānica;</gatha1>
<gathalast line="325">Sahaccharā devaputtā, naccagītādibyāvaṭā.</gathalast>
<hangnum line="326" number="9"></hangnum>
<gatha1 line="327"> Passathemaṃ bhujaṅgā bho, sattā mohena pārutā;</gatha1>
<gathalast line="328">Hīyyo mataṃ paviddhaṃ me, pūtibhūtaṃ kalevaraṃ.</gathalast>
<hangnum line="329" number="10"></hangnum>
<gatha1 line="330"> Puḷavehi samākiṇṇaṃ, makkhikāgaṇakīḷitaṃ;</gatha1>
<gathalast line="331">Kākasoṇādisattāna, māhāraṃ kuṇapālayaṃ.</gathalast>
<hangnum line="332" number="11"></hangnum>
<gatha1 line="333"> Patthenti purisā pubbe, anekopāyanena taṃ;</gatha1>
<gathalast line="334">Daṭṭhumpidāni nicchanti, taṇhāyaññāṇatā aho.</gathalast>
<hangnum line="335" number="12"></hangnum>
<gatha1 line="336"> Lokapajjotakassāhaṃ, vimalassa yasassino;</gatha1>
<gathalast line="337">Dhātuṃ hīyyo mahiṃ sammā, ajja sagge patiṭṭhitā.</gathalast>
<hangnum line="338" number="13"></hangnum>
<gatha1 line="339"> Hitvāne tādisaṃ kāyaṃ, laddhaṃdāni mamedisaṃ;</gatha1>
<gathalast line="340">Dibbattabhāvaṃ sobhāhi, bhāsamāna mudikkhatha.</gathalast>
<hangnum line="341" number="14"></hangnum>
<gatha1 line="342"> Bhāsamānāya me vācaṃ, suṇothettha samāgatā;</gatha1>
<gathalast line="343">Natthevākatapuññassa, aṇumattaṃ bhave sukhaṃ.</gathalast>
<hangnum line="344" number="15"></hangnum>
<gatha1 line="345"> Bindumattampi yo puñña, bījaṃ ropeti sāsane;</gatha1>
<gathalast line="346">Na hā natthaphalaṃ <note>nahapanantaphalaṃ itipikatthaci</note> hoti, yāva nibbāṇapattiyāti.</gathalast>
<paragraph line="347">Evaṃ sā devatā attanā paṭiladdhadibbavibhavaṃ dassetvā janakāyaṃ ovaditvā dibbasākhapupphehi jinadhātuṃ pūjetvā manussānaṃ passantānaṃyeva saddhiṃ vimānena devalokameva agamāsi. Taṃ disvā mahājano dānādīni puññāni katvā devalokaṃ pūresīti.</paragraph>
<hangnum line="348" number="16"></hangnum>
<gatha1 line="349"> Evañhi <pageBreak edition="M" number="0.0143" /> sā pupphamattena dhātuṃ,</gatha1>
<gatha2 line="350">Pūjetva devesu alattha bhūtiṃ;</gatha2>
<gatha3 line="351">Tumhepi bhonto tidivesu sātaṃ,</gatha3>
<gathalast line="352">Kāmattha ce kattha puññāni sādhuṃti.</gathalast>
<centered line="353">Sākhamālapūjikāya vatthuṃ pañcamaṃ.</centered>
<title line="354">36. Moriyabrahmaṇassa vatthumhi ayamānupubbīkathā</title>
<paragraph line="355">Amhākaṃ bhagavati parinibbute magadharaṭṭhe macalaṃ nāma mahāgāmaṃ ahosi. Tattha moriyonāma brāhmaṇo paṭivasati saddho pasanno, tassa senānāme kā bhariyā atthi. Sāpi saddhā pasannā ratanattayesu. Te ubhopi samaggā sammodamānā bhikkhusaṅghaṃ nimantetvā niccaṃ dānaṃ pavattentā cīvarādicatupaccayehi upaṭṭhahantā sīlaṃ rakkhantā uposathakammaṃ karontā divasaṃ vītināmenti. Athassa gehe vibhavaṃ yebhuyyena dānādīsu parikkhayamagamāsi. Tato brāhmaṇī sāmi no gehe dhanaṃ parikkhīṇaṃ. Kathaṃ dānaṃ pavatteyyāmāti brāhmaṇassa ārocesi, tato brāhmaṇo mā bhadde cintesi. Yenakenaci upāyena dānaṃ patiṭṭhapessāmāti vatvā tasmiṃyeva attano saussāhataṃ pakāsonto āha.</paragraph>
<hangnum line="356" number="1"></hangnum>
<gatha1 line="357"> Jānamāno hi lokasmiṃ, dānassedaṃ phalaṃ iti;</gatha1>
<gathalast line="358">Na dajjā ko susīlesu, appampi divasampati.</gathalast>
<hangnum line="359" number="2"></hangnum>
<gatha1 line="360"> Saggalokanidānāni, dānāni matimā idha;</gatha1>
<gathalast line="361">Kohināma naro loke, na dadeyya hite ratoti.</gathalast>
<paragraph line="362">Evañca pana vatvā bhadde vanaṃ pavisitvā anekavidhāni paṇṇāni ca phalāni ca pacchipūraṃ āharitvā vikkiṇitvāpi dānaṃ na upacchindissāmāti <pageBreak edition="M" number="0.0144" /> vatvā tato paṭṭhāya vanaṃ gantvā paṇṇāni ca phalāni ca āharitvā vikkiṇitvā dānaṃ dento paṭivasati. Athekadivasaṃ brāhmaṇo vanaṃ paviṭṭho paṇṇehi ca phalehi ca pacchiṃ pūretvā sīsenā dāya gehaṃ āgacchanto pupphaphalapallavehi vinataṃ nekatarugaṇanicitaṃ sammattānekacātakacatuppadanisevitaṃ vippakiṇṇānantapupphapattakiñjakkhacchannavāḷukātalaṃ sandamānasītalā malajalappavāhaṃ akaddamāninnasupatittehi sundaraṃ kandaraṃ disvā pacchiṃ tīre ṭhapetvā otiṇṇo nahāyati, tasmiṃ khaṇe tattha ekasmiṃ rukkhe adhivattho devaputto taṃ tattha nahāyantaṃ disvā kinnu kho esa kalyāṇajjhāsayo vā udāhu pāpajjhāsayo sattoti dibbacakkhunā upadhāranto acchariyapuriso eso duggatopi hutvā attano dānappaveṇiyā upacchijjanabhayena vanaṃ gantvā paṇṇāni ca phalāni ca āharitvā dukkhena kasirena jīvikaṃ kappento dānadhammaṃ na upacchindatīti cintetvā tassa guṇādayo paṭicca pacchiyaṃ ṭhapitapaṇṇāni ca phalāni ca sabbāni suvaṇṇāni hontūti adhiṭṭhāsi. Athassānubhāvena sabbaṃ suvaṇṇaṃ ahobhi, atha so suvaṇṇapuṇṇapacchiyaṃ upari suvaṇṇarāsimatthake sabbakāmadadaṃ mahantaṃ maṇiratanaṃ ṭhapetvā antarahito paṭikkamma aṭṭhāsi, tato brāhmaṇo nahātvā uttiṇṇo pacchiyaṃ sampuṇṇasuvaṇṇavaṇṇaraṃsinā sambhinnavijjotamānamaṇiratanaṃ disvā kimetaṃti āsaṅkitaparisaṅkito pacchisamīpaṃ gantvā hatthaṃ pasāretuṃ avisahanto aṭṭhāsi. Taṃ disvā devaputto dissamānasarīrena ṭhatvā mā tvaṃ bhāyi brāhmaṇa. Mayā etāni nimmitāni, gahetvā gacchāhīti āha, atha brāhmaṇo devaputtassa kathaṃ sutvā ayaṃ devaputto imaṃ mayā nimmitaṃ, gahetvā gacchāti vadati. Kinnu kho so attano ānubhāvena deti, udāhu mayā katapuññenāti pucchissāmi taṃti pañjalikova devaputtaṃ pucchanto āha.</paragraph>
<hangnum line="363" number="3"></hangnum>
<gatha1 line="364"> Pucchāmi <pageBreak edition="M" number="0.0145" /> pañjalī dāni, devaputta mahiddhika;</gatha1>
<gathalast line="365">Dadāsi me suvaṇṇañca, kāmadaṃ maṇimuttamaṃ.</gathalast>
<hangnum line="366" number="4"></hangnum>
<gatha1 line="367"> Nāpi ko no tuvaṃ ñāti,</gatha1>
<gatha2 line="368">Na mitto nopakārako;</gatha2>
<gatha3 line="369">Kiṃ tvaṃ atthavasaṃ disvā,</gatha3>
<gathalast line="370">Mama dajjāsimaṃ dhanaṃ.</gathalast>
<hangnum line="371" number="5"></hangnum>
<gatha1 line="372"> Kena tapena sīlena, kenācāraguṇena ca;</gatha1>
<gathalast line="373">Yena dajjāsi me deva, kiṃ me sucaritaṃ citaṃ.</gathalast>
<hangnum line="374" number="6"></hangnum>
<gatha1 line="375"> Kinnu purātanaṃ kammaṃ, kena kammena dassasi;</gatha1>
<gathalast line="376">Athavā taviddhiyā desi, taṃ me akkhāhi pucchitoti.</gathalast>
<paragraph line="377">Tato devaputto na kho panāhaṃ brāhmaṇa devoti paresaṃ kiñci dātuṃ sakkomi, tayā pubbe katasucaritānubhāvena nibbattatīti vatvā dibbacakkhunā tassa pubbakammaṃ disvā tassa pakāsento āha.</paragraph>
<hangnum line="378" number="7"></hangnum>
<gatha1 line="379"> Kassape lokapajjote, sambuddhe parinibbute;</gatha1>
<gathalast line="380">Sabbattha patthaṭaṃ āsi, tassa buddhassa sāsanaṃ.</gathalast>
<hangnum line="381" number="8"></hangnum>
<gatha1 line="382"> Tadā paccantime gāme, tvamāsi kuladārako;</gatha1>
<gathalast line="383">Saddho āsi pasanno ca, dāyako kusale rato.</gathalast>
<hangnum line="384" number="9"></hangnum>
<gatha1 line="385"> Tadā pabbajito eko, gacchanto antarāpathe;</gatha1>
<gathalast line="386">Corehi anubaddhosi, acchinnapattacīvaro.</gathalast>
<hangnum line="387" number="10"></hangnum>
<gatha1 line="388"> Sākhābhaṅgaṃ nivāsetvā, pārupitvā tatheva taṃ;</gatha1>
<gathalast line="389">Antogāmaṃ paviṭṭhosi, esamāno pilotike.</gathalast>
<hangnum line="390" number="11"></hangnum>
<gatha1 line="391"> Tato tvaṃ caramānaṃ taṃ, disvā kampitamānaso;</gatha1>
<gathalast line="392">Vatthayugaṃ adāsi tvaṃ, saddahaṃ dānato phalaṃ.</gathalast>
<hangnum line="393" number="12"></hangnum>
<gatha1 line="394"> Patthodanena <pageBreak edition="M" number="0.0146" /> taṃ bhikkhuṃ, parivisitvā yathābalaṃ;</gatha1>
<gathalast line="395">Pesesi abhivādetvā, saddhāya suddhamānaso.</gathalast>
<hangnum line="396" number="13"></hangnum>
<gatha1 line="397"> Imaṃ tvaṃ akarī puññaṃ, tuyhetaṃ caritaṃ imaṃ;</gatha1>
<gathalast line="398">Tassa te puññakammassa, amukhyaphala mīdisaṃti.</gathalast>
<paragraph line="399">Evañca pana vatvā idaṃ te brāhmaṇa dhanaṃ rājādīhi mayā anāharaṇīyaṃ kataṃ, tvaṃ aparisaṅkanto gahetvā yathādhippāyaṃ karohi, imaṃ kho pana maṇiratanaṃ icchiticchitaṃ pasavati, tenāpi ānubhāvena tava dānaṃ anupacchindanto puttadārādayo posehīti anusāsi, taṃ sutvā brāhmaṇo tena vuttaniyāmeneva bhikkhusaṅghassa mahādānaṃ dadanto sīlaṃ rakkhanto ciraṃ vasitvā aparabhāge tato cuto devaloke nibbattīti.</paragraph>
<hangnum line="400" number="14"></hangnum>
<gatha1 line="401"> Evaṃ nihīnāpī dhanena santo,</gatha1>
<gatha2 line="402">Dānanvayaṃ neva pariccajanti;</gatha2>
<gatha3 line="403">Tasmā hi bhonto sati deyyadhamme,</gatha3>
<gathalast line="404">Mā kattha dānesu pamādabhāvaṃti.</gathalast>
<centered line="405">Moriyabrāhmaṇassa vatthuṃ chaṭṭhamaṃ.</centered>
<title line="406">37. Puttavatthumhi ayamānupubbīkathā</title>
<paragraph line="407">Ekasmiṃ kira samaye laṅkādīpavāsino saṭṭhimattā bhikkhū jayamahābodhiṃ vanditukāmā ekato mantetvā mahātitthena nāvaṃ āruyha jambudīpaṃ patvā tāmalittipaṭṭhene <note>tamalittapaṭṭane itikatthaci</note> otaritvā anukkamena pāṭaliputtanagaraṃ pāpuṇiṃsu. Atha tasmiṃ <pageBreak edition="M" number="0.0147" /> nagare piṇḍāya carante te bhikkhū eko duggatamanusso disvā cirena <note>cirenāhaṃdiṭṭhā itisabbattha</note> mayā diṭṭhā buddhaputtāti somanasso bhariyaṃ pakkositvā bhadde imesaṃ ayyānaṃ dānaṃ dātukāmomhi, pubbe no akatapuññattā idāni duggatā jātā, imesu puññakkhettesu bījaṃ no ce ropessāma, punapi evameva bhavissāmāti vatvā kiṃ me gehe deyyadhammaṃ atthīti pucchi. Sā taṃ sutvā ghare no sāmi ayyānaṃ kiñci dātabbaṃ na passāmi. Api ca mama puttaṃ māretvā dānaṃ dātuṃ sakkāti. So tassā kathaṃ sutvā bhadde puttaṃ māretvā kiṃ dānaṃ demāti āha. Tāya taṃ sutvā sāmi kiṃ na jānāsi, putte no mate sandiṭṭhasambhattā ñātimittasuhajjā ca amhākaṃ santikaṃ āgacchāntā kiñci paṇṇākāraṃ gahetvā āgacchanti. Mayaṃ tena paṇṇākārena dānaṃ dassāmāti vutte upāsako sādhu tathā karohīti mātuyā eva bhāramakāsi, sā puttaṃ māretuṃ avisahantī āha. Tathā hi.</paragraph>
<hangnum line="408" number="1"></hangnum>
<gatha1 line="409"> Kicchā laddhaṃ piyaṃ puttaṃ, ammammāti piyaṃ vadaṃ;</gatha1>
<gathalast line="410">Sunīlanettaṃ subhamuṃ, ko pakkamitumicchati.</gathalast>
<hangnum line="411" number="2"></hangnum>
<gatha1 line="412"> Mātarā māriyantopi, mātarameva rodati;</gatha1>
<gathalast line="413">Māretuṃ taṃ na sakkomi, hadayaṃ me pavedhatīti.</gathalast>
<paragraph line="414">Evañca pana vatvā ahaṃ sāmi na sakkomi puttaṃ māretuṃ. Tvaṃ mārehīti puttaṃ pitusantikaṃ pesesi. Atha sopi taṃ māretu masakkonto evamāha. Vuttañhi.</paragraph>
<hangnum line="415" number="3"></hangnum>
<gatha1 line="416"> Tāyanti pituno dukkhaṃ, puttā puttāti kittitā;</gatha1>
<gathalast line="417">Pitu dukkhaṃ sukhaṃ puttā, dāyādā honti sabbadā.</gathalast>
<hangnum line="418" number="4"></hangnum>
<gatha1 line="419"> Tasmā <pageBreak edition="M" number="0.0148" /> me sadisaṃ puttaṃ, pillakaṃ mañjubhāsanaṃ;</gatha1>
<gathalast line="420">Na sakkomi ahaṃ bhadde, jīvitā taṃ viyojituṃ.</gathalast>
<hangnum line="421" number="5"></hangnum>
<gatha1 line="422"> Ayasañca akittiñca, pappoti puttaghātako;</gatha1>
<gathalast line="423">Pāṇātipātakammampi, kāmaṃ so phusate naroti.</gathalast>
<paragraph line="424">Evañca pana vatvā so tvameva tava puttaṃ mārehīti pesesi, evaṃ tena vutte putthassa mārapāṇūpāyaṃ pariyesantā evamāhaṃsu, amhe panimaṃ māretuṃ na sakkomi, amhākaṃ pacchāgehe mahanto vammiko atthi, tasmiṃ eko nāgarājā paṭivasati. Kumāraṃ tattha pesessāma, so taṃ ḍasitvā māressatīti. Iccete eso kho upāyo evāti cintetvā kumāraṃ pakkositvā añcanā valivalayādīhi maṇḍetvā tassa hatthe geṇḍuṃ <note>teṇḍuṃ itisabbattha</note> ṭhapetvā tāta pacchāgehe vammikasamīpaṃ gantvā kīḷāti pesesuṃ. Tato dārako gantvā geṇḍukena kīḷanto vammikabile geṇḍukaṃ pātesi. Atha so geṇḍukaṃ gaṇhissāmīti vammikasusire hatthaṃ pavesesi. Tato sappo kujjhitvā susūtisaddaṃ karonto mahantaṃ phaṇaṃ katvā bilato sīsaṃ ukkhipitvā olokento aṭṭhāsi kumārassa hatthato parigalitapāsaṃviya. Athassa kumāro kiñci ajānanto sappassa gīvaṃ daḷhaṃ gaṇhi. Athassa mātāpitunnaṃ saddhābalena nāgarājā kumārassa karatale aṭṭhaṃsaṃ icchādāyakaṃ kaṇṭhamaṇiratanaṃ pātesi. Kumārassa mātāpitaro dvāraṃ nissāya ṭhitā tassa kiriyaṃ olokento taṃ maṇiratanaṃ disvā sīghaṃ gantvā puttaṃ ukkhipitvā hatthato maṇiratanaṃ gaṇhiṃsu. Tato te taṃ maṇiratanaṃ parisuddhāsane ṭhapetvā upacāraṃ katvā amhākaṃ idañcidañca dethāti abbhukkiriṃsu. Atha te maṇiratanānubhāvena gehadvāre mahantaṃ maṇḍapaṃ kāretvā vitānādinā maṇḍapaṃ <pageBreak edition="M" number="0.0149" /> alaṅkaritvā bhikkhūnaṃ āsanāni paññāpetvā te saṭṭhimatte bhikkhū nisīdāpetvā mahādānaṃ adaṃsu. Tato nagaravāsino maṇiratanānubhāvaṃ sutvā sannipatiṃsu. Atha te tesaṃ majjhe attano saddhābalena maṇiratanassa lābhaṃ pakāsetvā imañhi dānatthāyeva pariccajjāmāti ekasmiṃ ṭhāne patiṭṭhāpetvā tenānubhāvena yāvajīvaṃ dānaṃ dadantā sīlaṃ rakkhantā āyupariyosāne devaloke nibbattiṃsūti.</paragraph>
<hangnum line="425" number="6"></hangnum>
<gatha1 line="426"> Chetvāna pemaṃ api atrajesu,</gatha1>
<gatha2 line="427">Dadanti dānaṃ idha mānusevaṃ;</gatha2>
<gatha3 line="428">Na dadāti ko nāma naro samiddho,</gatha3>
<gathalast line="429">Dānañhi dānassa phalaṃ sarantoti.</gathalast>
<centered line="430">Puttavatthuṃ sattamaṃ.</centered>
<title line="431">38. Tebhātikamadhuvāṇijakānaṃ vatthumhi ayamānupubbīkathā</title>
<paragraph line="432">Atīte kira bārāṇasiyaṃ te bhātikā ekato hutvā madhuṃ vikkiṇantā puttadāre posenti. Tato tesu eko paccantaṃ gantvā malayavāsīnaṃ <note>malavāsīnaṃ itipikatthaci</note> hatthato madhuṃ kiṇitvā <note>vakkiṇitvā itisabbattha</note> gaṇhāti, eko gahitagahitamadhuṃ nagaraṃ āharati. Eko tena āhaṭāhaṭamadhūni bārāṇasiyaṃ nisīditvā vikkiṇāti. Tasmiṃ samaye gandhamādanapabbate eko paccekabuddho vaṇarogenā turo ahosi. Athaññataro paccekabuddho tassa madhunā phāsu bhavissatīti ñatvā gandhamādanapabbateyeva ṭhito <pageBreak edition="M" number="0.0150" /> cīvaraṃ pārupitvā ākāsenā gantvā nagaradvāre otaritvā kattha madhuṃ labhāmīti <note>labbhati itisabbattha</note> olokento aṭṭhāsī, tadā tasmiṃparakule bhatiṃ katvā jīvamānā ekā ceṭikā ghaṭamādāya udakatthaṃ titthaṃ gacchantī maggā okkamma ghaṭaṃ ṭhapetvā vanditvā ekamantaṃ aṭṭhāsi, tadā paccekabuddho bhaginī ettha bhikkhāya carantānaṃ katarasmiṃ ṭhāne madhu labbhatīti pucchi. Sā tassa kathaṃ sutvā madhuāpaṇassa paññāyanaṭṭhāne ṭhatvā hatthaṃ pasāretvā esa bhante madhuāpaṇoti dassetvā yajjāyaṃ paccekabuddho āpaṇato madhuṃ na labhati. Mama nivatthavatthakaṃ datvāpi madhuṃ dassāmīti cintetvā olokentī tattheva aṭṭhāsi, atha paccekabuddho anupubbena vicaranto <note>caranto itipikatthaci</note> madhuāpaṇaṃ sampāpuṇi, tato kuṭimbiko <note>kuṭimba ko itipikatthaci</note> taṃ disvā hatthato pattaṃ gahetvā ādhārake ṭhapetvā madhughaṭaṃ ādāya pattassa upanāmento sahasā nikkujji. Tato madhu pattaṃ pūretvā uttaranto puna bhūmiyaṃ pagghari. Taṃ disvā somanasso vāṇijo evaṃ patthanamakāsi.</paragraph>
<centered line="433">Vuttañhi mahāvaṃse.</centered>
<hangnum line="434" number="1"></hangnum>
<gatha1 line="435"> Tattha pattassa buddhassa, vāṇijo so pasādavā;</gatha1>
<gathalast line="436">Vissandayanto mukhato, pattapūraṃ madhuṃ adā.</gathalast>
<hangnum line="437" number="2"></hangnum>
<gatha1 line="438"> Puṇṇañca uppatītañca, patitañca mahītale;</gatha1>
<gathalast line="439">Disvā madhuṃ pasanno so, evaṃ paṇidahī tadā.</gathalast>
<hangnum line="440" number="3"></hangnum>
<gatha1 line="441"> Jambudīpe ekarajjaṃ, dānenānena hotu me;</gatha1>
<gathalast line="442">Ākāse yojane āṇā, bhūmiyaṃ yojanepiti.</gathalast>
<paragraph line="443">Evañca pana vatvā pattaṃ adāsi, paccekabuddho pattaṃ paṭiggahetvā tattheva ṭhito.</paragraph>
<hangnum line="444" number="4"></hangnum>
<gatha1 line="445"> Icchitaṃ <pageBreak edition="M" number="0.0151" /> patthitaṃ tuyhaṃ, khippameva samijjhatu;</gatha1>
<gathalast line="446">Pūrentu citthasaṃkappā, cando paṇṇaraso yathā.</gathalast>
<hangnum line="447" number="5"></hangnum>
<gatha1 line="448"> Icchitaṃ patthitaṃ tuyhaṃ, sabbameva samijjhatu;</gatha1>
<gathalast line="449">Pūrentu cittasaṃkappā, maṇijotiraso yathāti.</gathalast>
<paragraph line="450">Vatvā maṅgalaṃ vaḍḍhetvā agamāsi. Athantarāmagge ṭhitā ghaṭaceṭikā paccekabuddhābhimukhaṃ gantvā madhuṃ labhittha bhanteti pucchi. Tena laddhaṃ bhaginīti vutte kiṃ vatvā so adāsīti pucchi. Paccekabuddho sabbaṃ kathesi. Sā taṃ sutvā thokaṃ bhante idheva hotha dāsiyā anuggahatthāyāti sīghaṃ gehaṃ gantvā nivatthapiḷotikā attano sāṭakaṃ dhovitvā āharitvā cumbaṭakaṃ katvā paccekabuddhassa adāsi, yadā so bhante madhudāyako sakalajambudīpe ekarajjaṃ kāreti. Tadāhaṃ tassa aggamahesī bhaveyyaṃti vatvā patthanaṃ karontīevamāha.</paragraph>
<hangnum line="451" number="6"></hangnum>
<gatha1 line="452"> Yadā te madhudo bhante, bhūbhujo hoti bhūtale;</gatha1>
<gathalast line="453">Tassa hessaṃ tadā bhante, piyā aggamahesikā.</gathalast>
<hangnum line="454" number="7"></hangnum>
<gatha1 line="455"> Surūpāca suvāṇīca, suyasā subbatā subhā;</gatha1>
<gathalast line="456">Assaṃ tassa piyācātha, manāpā icchadā <note>icchidā itipikatthaci</note> sadāti.</gathalast>
<paragraph line="457">Tassāpi tadā paccekabuddho tatheva hotūti maṅgalaṃ vatvā ākāsena gandhamādanameva agamāsi, athāparabhāge te tayopi ekato hutvā madhulokanaṃ karontā taṃ madhughaṭaṃ kuhiṃti pucchiṃsu, so tenattanā katakammaṃ vatvā sace tumhe tasmiṃ pattiṃ anumodeyyātha, taṃ sādhu. No ce. Madhuagghanakaṃ mama hatthato gaṇhathāti vatvā tehi tato na no attho <note>nanohattho itisabbattha</note> madhunā, kīdisassetaṃ adāsīti vutte taṃ sutvā itaro paccekabuddhā nāme te gandhamādane vasanti kāsāvaṃ <pageBreak edition="M" number="0.0152" /> pārupitvā kule kule bhikkhaṃ caranti, santo ete sīlavantāti kathesi, atha tesu jeṭṭho brāhmaṇacaṇḍālakāpi kāsāvaṃ paridahitvā caranti. Nūnāyaṃ caṇḍālakoti maññāmīti āha, majjhimo kujjhitvā tava paccekabuddhaṃ parasamudde khipāhīti avoca, atha tesaṃ kathaṃ sutvā madhudāyako mā bho tumhe ariyānaṃ mahesakkhānaṃ mahānubhāvānaṃ paccekabuddhānaṃ pharusaṃ kathetha. Nirayadukkhā na bhāyathātiādinā anekā kārena nivāretvā tesaṃ guṇaṃ pakāsesi, taṃ sutvā te ubhopi sādhūti pasannācittā anumodiṃsu, aparabhāge te kālaṃ katvā devamanussesu saṃsarantā tattha tattha mahāsampattiyo anubhavitvā amhākaṃ satthu parinibbāṇato dvinnaṃ vassasatānaṃ accayena attano attano sampattaṭṭhāne nibbattiṃsu. Tena vuttaṃ.</paragraph>
<hangnum line="458" number="8"></hangnum>
<gatha1 line="459"> Asoko madhudo sandhi, mittādevī tu ceṭikā;</gatha1>
<gathalast line="460">Caṇḍālavādī nigrodho, tisso so pāravādikoti.</gathalast>
<paragraph line="461">Tesu caṇḍālavādī jeṭṭhavāṇijo bindusārarañño jeṭṭhaputtassa sumanarājakumārassa putto hutvā nibbatti. Tassāyamānupubbīkathā. Bindusārarañño kira dubbalakāleyeva asokakumāro attanā laddhaṃ ujjeniyā rajjaṃ pahāya āgantvā sabbanagaraṃ attano hatthagataṃ katvā sumanarājakumāraṃ aggahesi. Taṃ divasameva sumanassa rājakumārassa sumanā nāma devī paripuṇṇagabbhā ahosi. Sā aññātakavesena nikkhamitvā avidūre aññataraṃ caṇḍālagāmaṃ sandhāya gacchantī jeṭṭhakacaṇḍālassa gehato avidūre nigrodho atthi, tasmiṃ rukkhe adhivatthāya devatāya ito ehi sumaneti vadantiyā saddaṃ sutvā tassā samīpaṃ gatā, devatā attano ānubhāvena ekaṃ sālaṃ nimmiṇitvā ettha vasāhīti pādāsi. Sā <pageBreak edition="M" number="0.0153" /> taṃ sālaṃ pāvisi, gatadivaseyeva sā puttaṃ vijāyi. Sā tassa nigrodhadevatāya pariggahitattā nigrodhotveva nāmaṃ akāsi. Jeṭṭhakacaṇḍālo diṭṭhadivasatoppabhuti taṃ attano sāmidhītaraṃ viya maññamāno nibaddhavattaṃ paṭṭhapesi. Rājadhītā tattha sattavassāni vasi, nigrodhakumāropi sattavassiko jāto, tadā mahāvaruṇatthero nāma eko arahā dārakassa hetusampadaṃ disvā viharamāno sattavassiko dāni dārako. Kālo naṃ pabbājetuṃti cintetvā rājadhītāya ārocāpetvā nigrodhakumāraṃ pabbājesi, kumāro khuraggeyeva arahattaṃ pāpuṇi. Tena vuttaṃ mahāvaṃse.</paragraph>
<hangnum line="462" number="9"></hangnum>
<gatha1 line="463"> Taṃ mahāvaruṇo thero, tadā disvā kumārakaṃ;</gatha1>
<gatha2 line="464">Upanissayasampannaṃ, arahā pucchi mātaraṃ;</gatha2>
<gathalast line="465">Pabbājesi khuragge so, arahattamapāpuṇīti.</gathalast>
<paragraph line="466">So kira ekadivasaṃ pātova sarīraṃ paṭijaggitvā ācariyupajjhāyavattaṃ katvā pattacīvara mādāya mātuupāsikāya gehadvāraṃ gacchāmīti nikkhami. Mātunivāsaṭṭhānañcassa dakkhiṇadvārena nagaraṃ pavisitvā nagaramajjhena gantvā pācīnadvārena nikkhamitvā gantabbaṃ hoti. Tena ca samayena asoko dhammarājā pācīnadisābhimukho sīhapañjare caṅkamati. Taṃ khaṇaṃyeva nigrodho rājaṅgaṇaṃ sampāpuṇi santindriyo santamānaso yugamattaṃ pekkhamāno, tena vuttaṃ ekadivasaṃ sīhapañjare ṭhito addasa nigrodhaṃ sāmaṇeraṃ rājaṅgaṇena gacchantaṃ dantaṃ guttaṃ santindriyaṃ iriyāpathasampannanti. Disvā panassa etadahosi. Ayaṃ jano sabbopi vikkhittacitto bhantamigapaṭibhāgo. Ayaṃ pana daharako avikkhitto ativiyassa ālokitavilokitaṃ sammiñjanapasāraṇañca sobhati. Addhā etassabbhantare lokuttaradhammo bhavissatīti rañño saha <pageBreak edition="M" number="0.0154" /> dassaneneva sāmaṇere cittaṃ pasīdi, pemaṃ saṇṭhahi, kasmā. Pubbe kira puññakaraṇakāle rañño jeṭṭhakabhātā vāṇijakoyaṃ.</paragraph>
<hangnum line="467" number="10"></hangnum>
<gatha1 line="468"> Pubbeva <note>pubbena itikatthaci</note> sannivāsena, paccuppannahitena vā;</gatha1>
<gathalast line="469">Evaṃ taṃ jāyate pemaṃ, uppalaṃva yathodaketi.</gathalast>
<paragraph line="470">Atha rājā sañjātapemo sabahumāno sāmaṇeraṃ pakkosathāti amacce pesesi, te aticirāyantīti puna dve tayo pesesi turitaṃ āgacchatūti. Sāmaṇero attano pakatiyā eva agamāsi. Rājā patirūpāsanaṃ ñatvā nisīdathāti āha. So itocito ca viloketvā natthi dāni añño bhikkhūti samussitasetacchattaṃ rājapallaṅkaṃ upasaṅkamitvā pattaṃ gaṇhanatthāya rañño ākāraṃ dassesi. Rājā taṃ pallaṅkasamīpaṃ gacchantaṃ eva disvā cintesi ajjeva dāni ayaṃ sāmaṇero imassa gehassa sāmiko bhavissatīti, sāmaṇero rañño hatthe pattaṃ datvā pallaṅkaṃ abhiruhitvā nisīdi. Rājā attano atthāya sampāditaṃ sabbaṃ yāgukhajjakabhattavikatiṃ upanāmesi. Sāmaṇero attano yāpanamattameva sampaṭicchi. Bhattakiccāvasāne rājā āha satthārā tumhākaṃ dinnaovādaṃ jānāthāti. Jānāmi mahārāja ekadesenāti. Tāta mayhampī naṃ kathehīti. Sādhu mahārājāti rañño anurūpaṃ dhammapaeda appamādavaggaṃ anumodanatthāya abhāsi. Rājā pana appamādo amatapadaṃ, pamādo maccuno padaṃti sutvāva aññātaṃ tāta, pariyosāpehīti āha. Sāmaṇero anumodanā vasāne dvattiṃsadhuvabhattāni <note>dvittiṃsadhurabhattāni itisabbattha</note> labhitvā puna divase dvattiṃsabhikkhū gahetvā rājantopuraṃ pavisitvā bhattakicca makāsi. Rājā aññepi dvattiṃsabhikkhū tumhehi saddhiṃsve bhikkhaṃ gaṇhantūti eteneva upāyena divase <pageBreak edition="M" number="0.0155" /> divase vaḍḍhāpento saṭṭhisahassānaṃ brāhmaṇaparibbājakānaṃ bhattaṃ upacchinditvā antonivesane saṭṭhisahassānaṃ bhikkhūnaṃ niccabhattaṃ paṭṭhapesi nigrodhattheragateneva pasādena. Nigrodhattheropi rājānaṃ saparisaṃ tīsu saraṇesu pañcasu sīlesu patiṭṭhāpetvā buddhasāsane pothujjanikena pasādena acalappasādaṃ katvā patiṭṭhāpesi. Rājāpi asokārāmaṃ nāma mahāvihāraṃ kārāpetvā saṭṭhisahassānaṃ bhikkhūnaṃ niccabhattaṃ paṭṭhapesi. Sakalajambudīpe caturāsītiyā nagarasahassesu caturāsītivihārasahassāni kārāpesi. Tena vuttaṃ.</paragraph>
<hangnum line="471" number="11"></hangnum>
<gatha1 line="472"> Caṇḍālavādidosena,</gatha1>
<gatha2 line="473">Jāto caṇḍālagāmake;</gatha2>
<gatha3 line="474">Pattānumodanā pākā,</gatha3>
<gathalast line="475">Āse so <note>aseso itipikatthaci</note> hi anāsavoti.</gathalast>
<centered line="476">Ayaṃ nigrodhattherassa kathānayo.</centered>
<paragraph line="477">Madhudāyako pana vāṇijo devalokato cavitvā pupphapure rājakule uppajjitvā piyadāso nāma kumāro hutvā chattaṃ ussāpetvā sakalajambudīpe ekarajjaṃ akāsi. Kathaṃ.</paragraph>
<paragraph line="478">Bindusārarājassa ekasataputtā ahesuṃ. Te sabbe asoko attanā saddhiṃ ekamātikaṃ tissakumāraṃ ṭhapetvā ghātesi. Ghātento cattāri vassāni anabhisittova rajjaṃ kāretvā catunnaṃ vassānaṃ accayena tathāgatassa parinibbāṇato dvinnaṃ vassasatanaṃ upari aṭṭhārasame vasse sakalajambudīpe ekarajjābhisekaṃ pāpuṇi. Atha taṃ sakalajambudīpe caturāsītinagarasahasse rājāno āgantvā upaṭṭhahissanti. Tiṇṇaṃ utūnaṃ anucchavikā tayo pāsādā ahesuṃ. Eko mahāsappiko <pageBreak edition="M" number="0.0156" />, eko moragīvo, eko maṅgalo nāma, tesu nekanāṭakasahassaparivuto paṭivasati. Yāssa madhuāpaṇaṃ dassesi, sā asandhimittā nāma devaccharaparibhāgā rājadhītā hutvā saṭṭhisahassānaṃ itthīnaṃ jeṭṭhikā dhammāsokarañño aggamahesī ahosi. Abhisekānantaraṃ tassa imā rājiddhiyo āgatā, pathaviyā ca heṭṭhā yojanappamāṇe āṇā pavattati. Tathā upari ākāse. Anotattadahato aṭṭhahi kājehi soḷasapānīyaghaṭe divase divase devatā āharanti. Yato sāsane uppannasaddho hutvā aṭṭhaghaṭe bhikkhusaṅghassa adāsi. Dve ghaṭe saṭṭhimattānaṃ tepiṭakabhikkhūnaṃ dve ghaṭe aggamahesiyā asandhimittāya. Cattāro ghaṭe attanā paribhuñci devatā <note>devatāevaṃ itisabbattha</note>, eva himavantato nāgalatādantakaṭṭhaṃ siniddhaṃ mudukaṃ rasavantaṃ divase divase āharanti, tena rañño ca mahesiyā ca soḷasannaṃ nāṭakasahassānañca saṭṭhimattānañca bhikkhusahassānaṃ devasikaṃ dantapoṇakiccaṃ nipphajjati. Devasikamevassa devatā agadāmalakaṃ agadaharīṭakaṃ suvaṇṇavaṇṇañca gandharasasampannaṃ ambapakkaṃ āharanti. Chaddantadahato pañcavaṇṇaṃ nivāsanapārupanaṃ pītakavaṇṇaṃ hatthapuñchanakapaṭaṃ <note>hatthapucchanakapaṭṭaṃ itisabbattha</note> dibbañca pānaṃ āharanti. Devasikamevassa anulepanagandhaṃ pārupanatthāya asuttamayikaṃ sumanapupphapaṭaṃ mahārahañja añjanaṃ nāgabhavanato nāgarājāno āharanti. Chaddantadahatoyeva uṭṭhitassa sālino navavāhasahassani divase divase suvā āharanti. Te mūsikā nitthusakāni karonti. Ekopi khaṇḍataṇḍulo nāhosi. Rañño sabbaṭṭhānesu ayameva taṇḍulo paribhogaṃ gacchati. Madhumakkhikā madhuṃ karonti. Kammārasālāsu acchā kūṭaṃ paharanti. Karavīkasakuṇā āgantvā madhurassaraṃ vikūjentā rañño balikammaṃ karonti. Imāhi iddhīhi samannāgato rājā ekadivasaṃ suvaṇṇasaṅkhalikabandhanaṃ <pageBreak edition="M" number="0.0157" /> pesetvā catunnaṃ buddhānaṃ adhigatarūpadassanaṃ kappā yukaṃ mahākālanāgarājānaṃ ānayitvā setacchattassa heṭṭhā mahārahe pallaṅke nisīdāpetvā anekasata vaṇṇehi jalajathalajapupphehi suvaṇṇapupphehi ca pūjaṃ katvā sabbā laṅkārapatimaṇḍitehi soḷasahi nāṭakasahassehi samantato parikkhipitvā anantañāṇassa tāva me saddhammavaracakkavattino sammāsambuddhassa <note>sammāsambuddharūpaṃ itisabbattha</note> rūpaṃ imesaṃ akkhīnaṃ āpāthaṃ karohīti vatvā tena nimmitaṃ sakalasarīre vippakiṇṇapuññappabhāvanibbattāsīti anubyañjanapatimaṇḍita dvattiṃsa mahāpurisalakkhaṇa sassirīkatāya vikacakamaluppalapuṇḍarīkapatimaṇḍitamiva salilatalaṃ tārāgaṇaraṃsijālavisaravipphuritasobhāsamujjalamiva gaganatalaṃ nīlapītalohitā dibhedaṃ vicittavaṇṇaraṃsivinaddhabyāmappabhāparikkhepavilāsitāya sañcyāppabhānurāgaindadhanuvijjullatāparikkhittamiva kaṇakagirisikharaṃ nānāvirāgavimalaketumālāsamujjalitacārumatthakasobhanaṃ nayanarasāyanamiva ca brahmadevamanujanāgayakkhagaṇānaṃ buddharūpaṃ passanto sattadivasāni akkhipūjaṃ nāma akāsi. Rājā kira abhisekaṃ pāpuṇitvā tīṇiyeva saṃvaccharāni bāhirakapāsaṇḍaṃ parigaṇhi, catutthe saṃvacchare buddhasāsane pasīdi, tassa pana pitā bindusāro brāhmaṇabhatto ahosi. So brāhmaṇānañca brāhmaṇajātipāsaṇḍānaṃ paṇḍaraṅgaparibbājakānañca saṭṭhisahassamattānaṃ niccabhattaṃ paṭṭhapesi. Asokopi pitarā pavattitaṃ dānaṃ attano antopure <note>antepure itisabbattha</note> tatheva dadamāno ekadivasaṃ sīhapañjare ṭhito te upasamaparibāhirena ācārena bhuñjamāne asaṃyatindriye avinītairiyāpathe disvā cintesi, īdisaṃ dānaṃ upaparikkhitvā yuttaṭṭhāne dātuṃ vaṭṭatīti. Evaṃ cintetvā amacce āha, gacchatha bhaṇe attano attano sādhusammate samaṇabrāhmaṇe antopuraṃ abhiharatha dānaṃ dassāmīti, amaccā sādhu devāti rañño <pageBreak edition="M" number="0.0158" /> paṭissutvā te te paṇḍaraṅgaparibbājakā jīvaka nigaṇṭhādayo ānetvā ime mahārāja amhākaṃ arahantoti āhaṃsu, atha rājā antopure uccāvacāni āsanāni paññāpetvā āgacchantūti vatvā āgatāgate āha attano anurūpe āsane nisīdathāti, ekacce bhaddapīṭhakesu ekacce phalakapīṭhakesu nisīdiṃsu, taṃ disvā rājā natthi etesaṃ anto sāroti ñatvā tesaṃ anurūpaṃ khādanīyabhojanīyaṃ datvā uyyojesi. Evaṃ gacchante kāle ekadivasaṃ sīhapañjare ṭhito nigrodhasāmaṇeraṃ disvā tasmiṃ gatena pasādena buddhasāsane pasanno saṭṭhisahassamatte pāsaṇḍiye apanetvā saṭṭhisahassamatte bhikkhū bhojento buddhasāsane pasīditvā asokārāmaṃ kāretvā tattha te vasāpento ekadivasaṃ asokārāme saṭṭhisahassabhikkhūnaṃ dānaṃ datvā tesaṃ majjhe nisajja saṅghaṃ catūhi paccayehi pavāretvā imaṃ pañhaṃ pucchi, bhante bhagavatā desitadhammo nāma kittako hotīti, mahārāja nava aṅgāni, khandhato caturāsītidhammakkhandhasahassānīti. Rājā dhamme pasīditvā ekekaṃ dhammakkhandhaṃ ekekavihārena pūjessāmīti ekadivasameva channavutikoṭikhanaṃ vissajjetvā amacce āṇāpesi, ekamekasmiṃ nagare ekamekaṃ vihāraṃ kārentā caturāsītiyā nagarasahassesu caturāsītivihārasahassāni kārāpethāti, sayañca asokārāme asokamahāvihāratthāya <note>sayaṃcaasokahovihāratthāya itipikatthaci</note> kammaṃ paṭṭhapesi, saṅgho indaguttattheraṃ nāma mahiddhikaṃ mahānubhāvaṃ khīṇāsavaṃ navakammādhiṭṭhāyakaṃ adāsi, thero yaṃ yaṃ na niṭṭhāti, taṃ taṃ attano ānubhāvena niṭṭhāpesi, evaṃpitīhi saṃvaccharehi vihārakammaṃ niṭṭhāpesi, ekadivasameva sabbanagarehi paṇṇāni āgamiṃsu, amaccā rañño ārocesuṃ niṭṭhitāni deva caturāsītimahāvihārasahassānīti. Atha rājā <pageBreak edition="M" number="0.0159" /> bhikkhusaṅghaṃ upasaṅkamitvā bhante mayā caturāsītivihārasahassāni kāritāni, dhātuyo kuto lacchāmīti pucchi, mahārāja dhātunidhānaṃ nāma atthīti suṇoma, na pana paññāyati asukaṭṭhāneti. Rājā rājagahe cetiyaṃ bhindāpetvā dhātuṃ apassanto paṭipākatikaṃ kārāpetvā bhikkhubhikkhuṇiyo upāsakaupāsikāyoti catasso parisā gahetvā vesāliyaṃ gato. Tatrāpi alabhitvā kapilavatthuṃ gato, tatrāpi alabhitvā rāmagāmaṃ gato, rāmagāme nāgā cetiyaṃ bhindituṃ nādaṃsu. Cetiye nipatitakuddālo khaṇḍāvaṇḍaṃ hoti, evaṃ tatrāpi alabhitvā allakappaṃ pāvaṃ kusināraṃti sabbacetiyāni bhinditvā dhātuṃ alabhitvā paṭipākatikāni katvā rājagahaṃ gantvā catasso parisā sannipātāpetvā atthi kenaci sutapubbaṃ asukaṭṭhāne dhātunidhānaṃti pucchi. Tattheko vīsaṃvassa satiko thero asukaṭṭhāne dhātunidhānaṃti na jānāmi, mayhaṃ pana pitāmahatthero mayi sattavassikāle mālācaṅgoṭakaṃ gāhāpetvā ehi sāmaṇera asukagacchantare pāsāṇathūpo atthi. Tattha gacchāmāti gantvā pūjetvā imaṃ ṭhānaṃ upadhāretuṃ vaṭṭati sāmaṇerāti āha. Ahaṃ etameva jānāmi mahārājāti āha. Rājā etadeva ṭhānaṃti vatvā gacche harāpetvā pāsāṇathūpaṃ paṃsuṃca apanetvā heṭṭhā sudhābhūmiṃ addasa, tato sudhā ca iṭṭhakāyo ca harāpetvā anupubbena pariveṇaṃ oruyha sattaratanavālikaṃ asihatthāni ca kaṭṭharūpakāni samparivattantāni addasa, so yakkhadāsake pakkosāpetvā balikammaṃ kārāpetvāpi neva antaṃ passanto devatā namassamāno ahaṃ imā dhātuyo gahetvā caturāsītivihārasahasse nidahitvā sakkāraṃ karomi. Mā me devatā antarāyaṃ karontūti āha, sakko devarājā cārikaṃ caranto taṃ disvā vissakammaṃ āmantetvā tāta asokadhammarājā dhātuyo <pageBreak edition="M" number="0.0160" /> nīharissāmīti pariveṇaṃ otiṇṇo. Gantvā kaṭṭharūpāni nīharāpehīti. So pañcacūlakagāmadārakavesena gantvā rañño purato dhanukahattho ṭhatvā hāremi mahārājāti āha, hara tātāti saraṃ gahetvā sandhimhiyeva vijjhi, sabbaṃ vippakirīyittha, atha rājā āviñjane <note>aviñcine itipikatthaci</note> bandhakuñcikamuddikaṃ gaṇhi, maṇikkhandhaṃ passitvā anāgate daḷiddarājāno imaṃ maṇiṃ gahetvā dhātūnaṃ sakkāraṃ karontūti paṇṇe akkharāni disvā kujjhitvā mādisānaṃ pana rājūnaṃ <note>rājānaṃ itisabbattha</note> daḷiddarājāti vattuṃ ayuttaṃti punappunaṃ ghaṭetvā dvāraṃ vivaritvā antogehaṃ paviṭṭho aṭṭhārasavassādhikānaṃ dvinnaṃ vassasatānaṃ upari āropitadīpā tatheva pajjalanti, nīluppalapupphāni taṃkhaṇaṃyeva āharitvā āropitāni viya pupphasanthāro taṃ khaṇaṃ santhato viya gandhā taṃ muhuttaṃ piṃsitvā ṭhapitā viya ahesuṃ. Rājā suvaṇṇapaṭṭaṃ gahetvā anāgate piyadāso nāma kumāro chattaṃ ussāpetvā asoko nāma dhammarājā bhavissati, so imā dhātuyo vitthāritā karissatīti vācetvā diṭṭhohaṃ ayyena mahākassapattherenāti vatvā vāmahatthaṃ ābhujitvā dakkhiṇahatthena apphoṭesi. So tasmiṃ ṭhāne paricaraṇakadhātumattameva ṭhapetvā sesadhātuyo sabbā gahetvā dhātugharaṃ pubbe pihitanayeneva pidahitvā sabbā yathā pakatiyāyeva kāretvā uparipāsāṇacetiyaṃ patiṭṭhāpetvā caturāsītiyā vihārasahassesu dhātuyo patiṭṭhāpesi. Athekadivasaṃ rājā vihāraṃ gantvā bhikkhusaṃghaṃ vanditvā ekamante nisinno yadi bhante channavutikoṭidhanaṃ vissajjetvā caturāsītivihārasahassānisacetiyāni kārāpetvāpi ahaṃ na dāyādo. Añño ko dāyādoti, paccayadāyako nāma tvaṃ mahārāja, yo pana attano puttañca dhītarañca pabbājeti, ayaṃ sāsane dāyādo nāmāti evaṃ vutte <pageBreak edition="M" number="0.0161" /> asoko rājā sāsane dāyādabhāvaṃ patthayamāno avidūre ṭhitaṃ mahindakumāraṃ disvā sakkhissasi tāta tvaṃ pabbajituṃti āha. Kumāro pakatiyā pabbajitukāmo rañño vacanaṃ sutvā ativiya pāmojjajāto pubbajāmi <note>pabbajjāmi itisabbattha</note> deva. Maṃ pabbājetvā sāsane dāyādo hothāti āha. Tena ca samayena rājadhītā saṃghamittāpi tasmiṃ ṭhāne ṭhitā hoti. Taṃ disvā āha tvampi amma pabbajituṃ sakkhissasīti, sādhu tātāti sampaṭicchi. Rājā puttānaṃ manaṃ labhitvā pahaṭṭhacitto bhikkhusaṃghaṃ upasaṅkamitvā bhante ime dārake pabbājetvā maṃ sāsane dāyādaṃ karothāti. Saṅgho rañño vacanaṃ sampaṭicchitvā kumāraṃ moggaliputtatissattherena upajjhāyena mahādevattherena ācariyena pabbajāpesi <note>pabbajjāpesi itisabbattha</note>. Majjhantikattherena ācariyena upasampādesi, so upasampadāmālakeyeva saha paṭisambhidāhi arahattaṃ pāpuṇi. Saṅghamittāyapi rājadhītāya ācariyāṇī āyupālattherī nāma <note>acāriyā āyupālattherīnāma itisabbattha</note>. Upajjhāyā dhammapālattherī nāma ahosi. Rājā pana anekākārena buddhasāsanaṃ sobhetvā moggaliputtatissattherassa sahāyena <note>sahayyena. sāhāyyena. sāhayyena itipikatthaci</note> saṭṭhisahassamatte dussīle titthiye buddhasāsanā uppabbājetvā tatiyadhammasaṃgītiṃ niṭṭhāpesi. Tasmiṃ kira samāgame bhikkhubhikkhuṇiyo kittakāti <note>kittakānīti itisabbattha</note>, vuttañhi.</paragraph>
<hangnum line="479" number="12"></hangnum>
<gatha1 line="480"> Tasmiṃ samāgame āsuṃ, asītibhikkhukoṭiyo;</gatha1>
<gathalast line="481">Ahesuṃ satasahassāni, tesu khīṇāsavā yatī.</gathalast>
<hangnum line="482" number="13"></hangnum>
<gatha1 line="483"> Navutisatasahassāni, ahū bhikkhuṇiyo tahiṃ;</gatha1>
<gathalast line="484">Khīṇāsavā sikkhuṇiyo, sahassaṃ āsu tāsu cāti.</gathalast>
<paragraph line="485">Evaṃ <pageBreak edition="M" number="0.0162" /> so asoko dhammarājā sakalajambudīpe aggarājā hutvā buddhasāsanaṃ sobhento vihāsi. Ayaṃ panettha saṅkhepo, vitthāro pana mahāvaṃse vuttoti. Vuttañhi.</paragraph>
<hangnum line="486" number="14"></hangnum>
<gatha1 line="487"> Sampuṇṇattā ayaṃ tisso, cetanāyo madhuppado;</gatha1>
<gathalast line="488">Sabbattha sabbadā sabba, sampattimabhisambhuṇīti.</gathalast>
<paragraph line="489">Majjhimo pana vāṇijo attano pāravādidosena parasamudde laṅkāyaṃ nibbatti. Tassevaṃ kathāpaṭipāṭi veditabbā. Tambapaṇṇidīpe kira muṭasīvo nāma rājā saṭṭhivassāni rajjaṃ kāresi, tassa puññapaññāguṇopetā aññamaññaṃ hitesino dasa puttā ahesuṃ. Dve ca dhītaro. Sabbe te samaggā sammodamānā vasanti. Athāparasmiṃ samaye amaccā muṭasīvaraññe kālakate devānaṃpiyatissakumāraṃ abhisiñciṃsu, abhisekasamakālamevassa anekāni acchariyāni ahesuṃ. Tāni pakāsentā mahāvaṃsakathācariyā āhaṃsu.</paragraph>
<hangnum line="490" number="15"></hangnum>
<gatha1 line="491"> Devānaṃpiyatissoti, vissuto dutiyo suto;</gatha1>
<gathalast line="492">Tesu <note>ahosimuṭasīvassa, dasaputtesupuññavā itikatthaci</note> bhātusu sabbesu, puññapaññādhiko ahu.</gathalast>
<hangnum line="493" number="16"></hangnum>
<gatha1 line="494"> Devānaṃpiyatisso so, rājāsi pituaccaye;</gatha1>
<gathalast line="495">Tassābhisekena samaṃ, bahūnacchariyānahū.</gathalast>
<hangnum line="496" number="17"></hangnum>
<gatha1 line="497"> Laṅkādīpamhi sakale, nidhayo ratanānica;</gatha1>
<gathalast line="498">Antoṭhitāni uggantvā, pathavītalamāruhuṃ.</gathalast>
<hangnum line="499" number="18"></hangnum>
<gatha1 line="500"> Laṅkādīpasamīpamhi, bhinnanāvā gatāni ca;</gatha1>
<gathalast line="501">Tatra jātāni ca thalaṃ, ratanāni samāruhuṃ.</gathalast>
<hangnum line="502" number="19"></hangnum>
<gatha1 line="503"> Chātapabbatapādamhi, tisso ca veḷuyaṭṭhiyo;</gatha1>
<gathalast line="504">Jātā rathapatodena, samānā parimāṇato.</gathalast>
<hangnum line="505" number="20"></hangnum>
<gatha1 line="506"> Tāsu <pageBreak edition="M" number="0.0163" /> ekā latāyaṭṭhi, rajatābhā tahiṃ latā;</gatha1>
<gathalast line="507">Suvaṇṇavaṇṇā rucirā; Dissantetā manoramā.</gathalast>
<hangnum line="508" number="21"></hangnum>
<gatha1 line="509"> Ekā kusumayaṭṭhītu; Kusumāni tahiṃpana;</gatha1>
<gathalast line="510">Nānāni nānāvaṇṇāni; Dissantetiphuṭāni ca.</gathalast>
<hangnum line="511" number="22"></hangnum>
<gatha1 line="512"> Ekā sakuṇayaṭṭhī tu, tahiṃpakkhimigā bahū;</gatha1>
<gathalast line="513">Nānā ca nānāvaṇṇā ca, sajīvāviya dissare.</gathalast>
<hangnum line="514" number="23"></hangnum>
<gatha1 line="515"> Hayagajarathā malakyā, valayaṅguliveṭhakā ceva;</gatha1>
<gathalast line="516">Kakudhaphalā pākatikā, icce tā aṭṭha jātiyā.</gathalast>
<hangnum line="517" number="24"></hangnum>
<gatha1 line="518"> Muttā samuddā uggantvā; Tīre vaṭṭiviyaṭṭhitā;</gatha1>
<gathalast line="519">Devānaṃpiyatissassa; Sabbaṃ puññavijambhitaṃ.</gathalast>
<hangnum line="520" number="25"></hangnum>
<gatha1 line="521"> Indanīlaṃ veḷuriyaṃ, lohitaṅkamaṇī ci me;</gatha1>
<gatha2 line="522">Ratanāni pane tāni, muttā tā tāca yaṭṭhiyo;</gatha2>
<gathalast line="523">Sattāhabbhantareyeva, rañño santikamāharuṃti.</gathalast>
<paragraph line="524">Tena ca samayena devānaṃpiyatissamahārājā ca asoko dhammarājā ca addiṭṭhasahāyā honti. Tasmā so etāni ratanāni ca aññāni bahūni upāyanāni mama sahāyassa dethāti dhammāsokamahānarindassa paṇṇākāratthāya pesesi. Sopi taṃ disvā pasīditvā pañcarājakakudhabhaṇḍāni ca aññañca bahupaṇṇākārañca abhisekatthāya pesesi. Mayhaṃ sahāyaṃ abhisekaṃ karontūti. Na kevalañcetaṃ āmisapaṇṇākāraṃ. Imaṃ kira dhammapaṇṇākārampi pesesi.</paragraph>
<hangnum line="525" number="26"></hangnum>
<gatha1 line="526"> Ahaṃ buddhaṃca dhammaṃca; Saṃghaṃca saraṇaṃ gato;</gatha1>
<gathalast line="527">Upasakattaṃ vedesiṃ; Sakyaputtassa sāsane.</gathalast>
<hangnum line="528" number="27"></hangnum>
<gatha1 line="529"> Imesu tīsu vatthūsu; Uttamesu naruttama;</gatha1>
<gathalast line="530">Cittaṃ pasādayitvāna, saddhāya saraṇaṃ vajāti.</gathalast>
<paragraph line="531">Amaccā <pageBreak edition="M" number="0.0164" /> puna laṅkamāgamma rājānaṃ abhisiñciṃsu, tena kho pana samayena moggaliputtatissatthero kattha nukho anāgate sāsanaṃ suppatiṭṭhitaṃ bhaveyyāti upaparikkhanto paccantime suppatiṭṭhitaṃ bhavissatīti ñatvā te te there tattha tattha pesetvā mahāmahindattheraṃ gantvā tambapaṇṇidīpaṃ pasādehīti niyojesi, sakko ca devānamindo mahāmahindattheraṃ upasaṃkamitvā kālakato bhante muṭasīvo rājā. Idāni devānaṃpiyatissamahārājā rajjaṃ kāreti. Sammāsambuddhena ca tumhe byākatā anāgate mahindo nāma bhikkhu tambapaṇṇidīpaṃ pasādessatīti. Tasmā tiha kho bhante kālo dīpavaraṃ gamanāya, ahampi sahāyo bhavissāmīti, thero tassa vacanaṃ sampaṭicchitvā attasattamo cetiyapabbatavihārato vehāsaṃ uppatitvā anurādhapurassa puratthimadisāya missakapabbate patiṭṭhahi, imaṃ etarahi cetiyapabbatotipi sañjānanti. Tadā tambapaṇṇiyaṃ ussavadivaso hoti, rājā chaṇaṃ karothāti amacce āṇāpetvā cattāḷīsasahassapurisehi parivārito nagaramhā nikkhamitvā missakapabbataṃ pāyāsi migavaṃ kīḷitukāmo. Atha tasmiṃ pabbate adhivatthā ekā devatā rañño there dassessāmīti rohitamīgavaṇṇena avidūre tiṇapaṇṇāni khādamānā viya carati, rājā ayuttaṃ dāni pamattaṃ vijjhituṃti jiyaṃ poṭhesi, migo ambatthalamaggaṃ gahetvā palāyituṃ ārabhi, rājā taṃ anubandhanto ambatthalameva abhiruhi, migopi therānaṃ avidūre antaradhāyi, mahindatthero rājānaṃ avidūre āgacchanta maṃyeva rājā passatu, mā itareti adhiṭṭhahitvā tissa tissa ito ehīti āha, rājā taṃ sutvā cintesi. Imasmiṃ tambapaṇṇidīpe jāto maṃ tissoti nāmaṃ gahetvā ālapituṃ samattho nāma natthi. Ayaṃ pana chinnabhinnapaṭadharo bhaṇḍukāsāva vasano maṃ nāmenā lapati, ko nukho yaṃ bhavissati manusso amanusso vāti. Thero āha.</paragraph>
<hangnum line="532" number="28"></hangnum>
<gatha1 line="533"> Samaṇā <pageBreak edition="M" number="0.0165" /> mayaṃ mahārāja, dhammarājassa sāvakā;</gatha1>
<gathalast line="534">Taveva anukampāya, jambudīpā idhāgatāti.</gathalast>
<paragraph line="535">Rājā dhammāsokanarindena pesitasāsanānusārena anussaramāno ayyā nukho āgatāti tāvadeva āyudhaṃ nikkhipitvā ekamantaṃ nisīdi sammodanīyaṃ kathaṃ kathayamāno sāraṇīyaṃ <note>sammodanīyaṃ-itisabbattha</note> kathaṃ kurumāno. Tasmiṃ tānipi cattāḷīsapurisasahassāni āgantvā taṃ parivāresuṃ, tadā thero itarepi jane dassesi, rājā disvā ime kadā āgatāti pucchi, mayā saddhiṃyeva mahārājāti. Idāni pana jambudīpe aññepi evarūpā samaṇā santīti. Mahārāja etarahi jambudīpo kāsāvapajjoto isivātapaṭivāto, tasmiṃ.</paragraph>
<hangnum line="536" number="29"></hangnum>
<gatha1 line="537"> Tevijjā iddhippattā ca, cetopariññakovidā;</gatha1>
<gathalast line="538">Khīṇāsavā arahanto, bahū buddhassa sāvakāti.</gathalast>
<paragraph line="539">Rājā taṃ sutvā pasanno ahosi, atha thero rukkhopamādinā tassa paññāveyyattiyaṃ ñatvā dhammaṃ desesi sanarāmarehi sādhukāraṃ kārayamāno. Tena vutthaṃ.</paragraph>
<hangnum line="540" number="30"></hangnum>
<gatha1 line="541"> Paṇḍitoti viditvāna, cullahatthipadopamaṃ;</gatha1>
<gathalast line="542">Suttantaṃ desayī thero, mahīpassa mahāmati <note>mahīmatī itipikatthaci</note>.</gathalast>
<paragraph line="543">Desanāpariyosāne so saddhiṃ tehi narehi cattāḷīsasahassehi saraṇesu patiṭṭhahīti. Athassa rājā sve bhante mama gehe bhikkhaṃ gaṇhāthāti yācitvā gantvā nagarañca rājagehañca alaṅkaritvā there nisīdāpetvā paṇītenāhārena parivisitvā anuḷādevippamukhāhi pañcasataitthīhi saddhiṃ ekamantaṃ nisīdi. Atha thero dhammaratana vassaṃ vassāpesi. Tato <pageBreak edition="M" number="0.0166" /> tā pañcasataitthiyo sotāpattiphalaṃ pāpuṇiṃsu. Tato hatthisālāyaṃ sahassaṃ, nandanavane sahassaṃti evaṃ dutiyadivase aḍḍhateyyāni pāṇasahassāni sotāpattiphale patiṭṭhāpesi. Tatiyadivase aḍḍhanavappamāṇaṃ pāṇasahassaṃti evaṃ anekasatānaṃ anekasahassānaṃ anekasata sahassānaṃ dhammā mataṃ pāyesi. Vuttañhi.</paragraph>
<hangnum line="544" number="31"></hangnum>
<gatha1 line="545"> Mahāmahindasuriyo, laṅkāvehāsamajjhago;</gatha1>
<gathalast line="546">Bodhaneyyambuje kāsi, vikāsaṃ dhammaraṃsinā.</gathalast>
<hangnum line="547" number="32"></hangnum>
<gatha1 line="548"> Mahāmahindacando so, laṅkāvehāsamajjhago;</gatha1>
<gathalast line="549">Bodhesi dhammaraṃsīhi, veneyyakumudākare.</gathalast>
<hangnum line="550" number="33"></hangnum>
<gatha1 line="551"> Mahāmahindamegho so, vassaṃ dhammambuvuṭṭhiyā;</gatha1>
<gathalast line="552">Sādhūnaṃ cittabījesu, janesi kusalaṅkureti.</gathalast>
<paragraph line="553">Atha rājā sumanasāmaṇerena dhammāsokassa hatthato sammāsambuddhaparibhuttapattapūradhātuyo ca sakkassa santikā dakkhiṇakkhakadhātuṃca āharāpetvā <note>āhāritvā-itisabbattha</note> cetiyapabbate thūpaṃ ādiṃkatvā sakalalaṅkādīpe yojane yojane thūpāni kāretvā dakkhiṇakadhātuṃ nidahitvā thūpārāmathūpañca patiṭṭhāpesi. Atha saṅghamittāya theriyā ānītaṃ jayamahābodhino dakkhiṇamahāsākhaṃ patiṭṭhāpetvā pūjaṃ kāresi. Sabbo panettha kathāvittharo mahāvaṃsato veditabbo.</paragraph>
<hangnum line="554" number="34"></hangnum>
<gatha1 line="555"> Pāravādikadosena, jātevaṃ parasāgare;</gatha1>
<gathalast line="556">Pattānumodanā evaṃ, laṅkāyaṃ āsi issaro.</gathalast>
<hangnum line="557" number="35"></hangnum>
<gatha1 line="558"> Pāpampi evaṃ phalatīti mantvā,</gatha1>
<gatha2 line="559">Ñatvāna puññassa phalaṃ idanti;</gatha2>
<gatha3 line="560">Bho yoniso kubbatha puññakamme,</gatha3>
<gathalast line="561">Gantvāna ye yattha na socayantīti.</gathalast>
<centered line="562">Tebhātikamadhuvāṇijakānaṃ vatthuṃ aṭṭhamaṃ.</centered>
<title line="563">39. Bodhirājadhītuyā <note>bodhirājadhītāya itisabbattha</note> vatthumhi ayamānupubbīkathā</title>
<paragraph line="564">Bhagavati parinibbute laṅkāyaṃ sāsane suppatiṭṭhite tattha hakureḷīti eko gāmo ahosi, tatthekā dārikā gāmādārikāhi saddhiṃ tattha tattha kīḷantī viharati, tadā gāmasamīpe mahāsobbhaṃ hoti. Tattheko maruttharukkho sabbadā pāḷiphullova tiṭṭhati. Manussā buddhapūjanatthaṃ pupphāni viciṇantā udakaṃ ogahetvā rukkhamabhiruyha pupphāni ociṇanti, kumārikā te disvā manussā sukhena gantvā pupphāni ociṇantūti ekaṃ sukkhapālibhaddadaṇḍakaṃ āharitvā setuṃ katvā ṭhapesi, tato paṭṭhāya manussā tenagantvā pupphāni ociṇanti. Atha sā tato cutā teneva kusalakammena jambudīpe pāṭaliputtanagare somadattarañño dhītā hutvā nibbatti, uttamarūpadharā devaccharapaṭibhāgā ahosi. Mātāpitaro panassā bodhirājakumārikāti vohariṃsu. Pubbe katasetuānubhāvena tassā suvīrako nāmeko ākāsagāmī sindhavapotako nibbatti. Rājadhītuyā pana pitā buddhamāmako dhammamāmako saṅghamāmako hutvā mahantaṃ puññaṃ pasavanto sindhavapotakaṃ disvā puññakaraṇassa me sahāyo laddhoti tuṭṭhamānaso assaṃ abhiruhitvā divasassa tikkhattuṃ gantvā mahābodhiṃ <pageBreak edition="M" number="0.0168" /> vandati. Rājadhītā naṃ disvā pitusantikaṃ gantvā abhiṇhaṃ tāta kuhiṃ gacchasīti pucchi. Rājā na kiñci kathesi, atha sā punappunaṃ pitaraṃ nibandhantī pucchi. Tato rājā tassāvi karonto evamāha.</paragraph>
<hangnum line="565" number="1"></hangnum>
<gatha1 line="566"> Amhākaṃ bhagavā pubbe, pūrento dasapāramī;</gatha1>
<gathalast line="567">Adāsi sīsarattakkhi, maṃsaṃ jīvitameva ca.</gathalast>
<hangnum line="568" number="2"></hangnum>
<gatha1 line="569"> Puttadāre ca rajje ca, patvā <note>datvā itipikatthaci</note> pāramimatthakaṃ;</gatha1>
<gathalast line="570">Anappakappakoṭīnaṃ, khepetvā kapilavuye.</gathalast>
<hangnum line="571" number="3"></hangnum>
<gatha1 line="572"> Sakkarājakule jāto, loke appaṭipuggalo;</gatha1>
<gathalast line="573">Sampattacakkavattittaṃ, pahantvāna narādhipo.</gathalast>
<hangnum line="574" number="4"></hangnum>
<gatha1 line="575"> Disvā nimitte caturo, nikkhamma abhinikkhamaṃ;</gatha1>
<gathalast line="576">Bodhimūlamupāgamma, nisinno vajirāsane.</gathalast>
<hangnum line="577" number="5"></hangnum>
<gatha1 line="578"> Sahassabāhuṃ māpetvā, nānāyudhasamākulaṃ <note>nānāvudhasamākulaṃ-itisabbattha</note>;</gatha1>
<gathalast line="579">Mahābhītikaraṃ vesaṃ, kāḷapabbatasādisaṃ.</gathalast>
<hangnum line="580" number="6"></hangnum>
<gatha1 line="581"> Māpetvāna samāruyha, girimekhalavāraṇaṃ;</gatha1>
<gathalast line="582">Mārasenaṃ samānetvā, āgataṃ makaraddhajaṃ.</gathalast>
<hangnum line="583" number="7"></hangnum>
<gatha1 line="584"> Pāramitābalena taṃ, mārasenaṃ palāpiya;</gatha1>
<gathalast line="585">Yatthāsīno kilesāri, sahassaṃ ghātayī jino.</gathalast>
<hangnum line="586" number="8"></hangnum>
<gatha1 line="587"> Nayanaṃ sujalasekehi, sattāhaṃ jinasevitaṃ;</gatha1>
<gatha2 line="588">Pūjitaṃ devabrahmehi, siddhoraganarādihi;</gatha2>
<gathalast line="589">Vandituṃ jayabodhiṃtaṃ, gacchāmi satataṃ ahaṃ.</gathalast>
<hangnum line="590" number="9"></hangnum>
<gatha1 line="591"> Upāsati sadā gantvā, yo naro bodhipādapaṃ;</gatha1>
<gathalast line="592">Gandhodadīpadhūpādi, nānāpūjāhi sādhukaṃ.</gathalast>
<hangnum line="593" number="10"></hangnum>
<gatha1 line="594"> Sa naro nirāmayo hoti, paccatte ca parattha ca;</gatha1>
<gathalast line="595">Pūjito mānito hoti, dīghāyu balavā sukhī.</gathalast>
<hangnum line="596" number="11"></hangnum>
<gatha1 line="597"> Tadatthaṃ patthayantena, atthakāmena jantunā;</gatha1>
<gathalast line="598">Upāsanīyaṃ saddhāya, niccaṃ taṃ bodhipādapaṃti.</gathalast>
<paragraph line="599">Taṃ sutvā kumārikā pītiyā phuṭasarīrā pitaraṃ vanditvā ahampi tāta gacchāmīti āha. Rājā panassā upaddavabhayena gamanaṃ na icchi. Tato sā yāvatatiyaṃ pitaraṃ yācitvā raññā anuññātā. Tato paṭṭhāya pitarā saddhiṃ sindhavamāruyha bodhiṃ vandituṃ satataṃ gacchati. Athāparabhāge rājā maraṇamañce nipanno cintesi. Dhītā me nirantaraṃ bodhiupaṭṭhānaṃgacchati, etissā anāgate yaṃkiñci bhayaṃ uppajjamānaṃ tato uppajjati. Tattha me kiṃ kātabbanti. Tato sindhavaṃ pakkosāpetvā tassa kaṇṇamūle mantento evamāha, tāta mama dhītā abhiṇhaṃ tava sahāyaṃ katvā bodhiṃ vandituṃ gacchati. Tatthassā yaṃkiñci bhayaṃ bhaveyya. Taṃ nappatirūpaṃ. Tattha gamanāgamane mama dhītaraṃ rakkheyyāsīti tassa dhītaraṃ paṭipādetvā kālamakāsi. Tato rājadhītā pitusarīrakiccaṃ kāretvā divasassa tikkhattuṃ assamabhiruyha bodhiupaṭṭhānaṃ gacchati. Manussā panassā rūpasampattiṃ disvā vimhitamānasā rājārahaṃ vata no idaṃ paṇṇākāraṃ diṭṭhaṃ. Gantvā rañño ācikkhissāma. Appeva nāma rājā so kiñci no dadeyyāti cintetvā rañño santikaṃ gantvā vanditvā ṭhitā evamāhaṃsu.</paragraph>
<hangnum line="600" number="12"></hangnum>
<gatha1 line="601"> Bodhimaṇḍaṃ samāgamma, abhiṇhaṃ tuṭṭhamānasā;</gatha1>
<gathalast line="602">Vandantī yāti kaññekā, vijjūva siriyā jalaṃ.</gathalast>
<hangnum line="603" number="13"></hangnum>
<gatha1 line="604"> Nīladhampillabhārā sā, visālāyatalocanā;</gatha1>
<gathalast line="605">Soṇṇadolābhasavaṇā, sāmā subhapayodharā.</gathalast>
<hangnum line="606" number="14"></hangnum>
<gatha1 line="607"> Sataraṃsīhi sammissa, sañcyāmbudasamādharā;</gatha1>
<gathalast line="608">Tuṅganāsā nīlabhamu, hāsabhāsā manoramā.</gathalast>
<hangnum line="609" number="15"></hangnum>
<gatha1 line="610"> Īdisaṃ <pageBreak edition="M" number="0.0170" /> no mahārājā <note>mahārājadiṭṭhapubba itipikatthaci</note>, diṭṭhapubbaṃ kudācanaṃ;</gatha1>
<gathalast line="611">Ehi tassā siriṃdeva, bodhimaṇḍamhi dakkhasīti.</gathalast>
<paragraph line="612">Taṃ sutvā rājā savaṇasaṃsaggeneva tāya paṭibaddhacitto caturaṅginiṃsenaṃ gahetvā rājadhītaraṃ bodhivandanatthāya āgatakāle bahipākāre senaṃ parikkhipāpetvā gaṇhathetanti manusse niyojesi. Tato senāpi taṃ gahaṇasajjā aṭṭhāsi. Rājadhītā te disvā sīghaṃ sindhavaṃ upasaṅkamitvā tassa piṭṭhiyaṃ nisinnā paṇhiyā saññaṃ adāsi. So taṃ gahetvā vegena ākāsaṃ pakkhandi. Sā pana dunnisinnabhāvena assassa vegaṃ sandhāretumasakkontī assapiṭṭhito parigali. Sindhavo rājadhītaraṃ patamānaṃ disvā rājovādaṃ saramāno vegenāgantvā tassā kese ḍaṃsitvā ukkhipitvā patamānāya tassā piṭṭhiṃdatvā nisīdāpetvā ākāsena taṃ netvā pāṭaliputtanagareyeva patiṭṭhāpesi <note>pātaliputtanagareyevataṃ paviṭhāpesiitipikatthaci</note>.</paragraph>
<hangnum line="613" number="16"></hangnum>
<gatha1 line="614"> Tiracchānagatāpevaṃ, sarantā upakārakaṃ;</gatha1>
<gathalast line="615">Na jahantīti mantvāna, kataññū hontu <note>hontipāṇino-itipikatthaci</note> pāṇinoti.</gathalast>
<paragraph line="616">Tato paṭṭhāya sā puññakammaṃ katvā saggaparāyanā ahosīti.</paragraph>
<hangnum line="617" number="17"></hangnum>
<gatha1 line="618"> Yo yaṃ dumindaṃyatinandanena;</gatha1>
<gatha2 line="619">Sampūjitaṃ pūjayate sa pañño;</gatha2>
<gatha3 line="620">Sa bhogavā hoti anītiko ca,</gatha3>
<gathalast line="621">Sabbattha so hoti pasattharūpo.</gathalast>
<centered line="622">Bodhirājadhītuyā vatthuṃ navamaṃ.</centered>
<title line="623">40. Kuṇḍaliyā vatthumhi ayamānupubbīkathā</title>
<paragraph line="624">Laṅkādīpe <pageBreak edition="M" number="0.0171" /> rohaṇajapade mahāgāmo nāma ahosi, tattha tissavihāraṃ nāma anekasatabhikkhūhi samākiṇṇaṃ anekapariveṇapatimaṇḍitaṃ vihāraṃ ahosi. Tattheko tisso nāma sāmaṇero paṭivasati. So ekasmiṃsamaye janapadacārikaṃ caranto pāsāṇavāpigāme bhikkhaṃ caritvā yāpanamattaṃ bhattaṃ sappinā saddhiṃ labhitvā nikkhamma gāmadvāraṃ patvā mahāgāmābhimukho gacchanto manusse udakaphāsukaṭṭhānaṃ pucchi. Tehi bhante tumhākaṃ abhimukhe avidūraṭṭhāne kakubandakandaraṃ nāma sandamānasītalodakaṃ dhavalavālukātalaṃ tattha tumhe gantvā nahātvā sītalacchāyāya vālukātale nisinno bhattakiccaṃ katvā gacchathāti vutte sāmaṇero <pageBreak edition="M" number="0.0172" /> sādhūti vatvā tattha gantvā phāsukaṭṭhāne nisinno bhattaṃ bhuñjitumārabhi. Tadā ekena vanakammikena saddhiṃaraññaṃ gatā ekā sunakhī tasmiṃ kandare ekasmiṃ pabbhāraṭṭhāne dārake vijāyitvā chātajjhattā pavedhamānagattā dārakānaṃ samīpenipannā sāmaṇerassa patte āhāragandhaṃ ghāyitvā nipannaṭṭhānato vuṭṭhāya pavedhamānā tassa samīpaṃ āgamma naṅguṭṭhaṃ cālentī aṭṭhāsi, sāmaṇero taṃ disvā kampitamānaso attano bhojanatthāya vaṭṭitaṃ pathamālopaṃ tassā purato ṭhapesi, tato sā somanassā taṃ bhuñji. Taṃ disvā tuṭṭho punappunaṃ ālopaṃ karonto tassā bhattaṃ datvā pattaṃ dhovitvā thavikāya pakkhipitvā agamāsi. Tato sā sunakhī sāmaṇeragatena pasādena tato cutā jambudīpe devaputtanagare rājānaṃ paṭicca tassa mahesiyā kucchimhi paṭisandhiṃ gaṇhitvā dasamāsaccayena mātukucchito nikkhami, athassā sikhāmaṅgaladivase sampatte mātāpitaro panassā kuṇḍalāvaṭṭakesattā kuṇḍalāti nāma makaṃsu. Sā anukkamena soḷasavassuddesikā ahosi, tasmiṃ kira samaye tisso sāmaṇero mahābodhiṃ vandissāmīti nāvaṃ abhiruyha jambudīpaṃ gantvā anupubbena devaputtanagaraṃ patvā sunivattho supāruto yugamattadaso bhikkhāya caranto mahāvīthiṃ sampāpuṇi. Rājadhītā sīhapañjaraṃ ugghāṭetvā antaravīthiṃ olokentī bhikkhantaṃ sāmaṇeraṃ disvā pubbasinehaṃ paṭilabhi, tasmiṃkhaṇe tassā jātissarañāṇaṃ ahosi. Sā kira pubbe bhikkhuṇī hutvā paṇṇasūciyā saddhiṃ potthakañca padīpiyatelañca datvā jātissarā bhaveyyaṃti patthanaṃ ṭhapesi, tato sājātiṃ anussarantī sāmaṇerena attano katūpakāraṃ ditvā somanassā naṃ pakkosāpetvā rājagehe āsanaṃ paññāpetvā tattha nisinnaṃ nānaggarasa bhojanena parivisitvā onītapattapāṇiṃ sāmaṇeraṃ upasaṅkamitvā vanditvā ekamantaṃ nisinnā tena saddhiṃ sallapantī evamāha.</paragraph>
<hangnum line="625" number="1"></hangnum>
<gatha1 line="626"> Na sañjānāsi maṃ dhīra, pubbehaṃ tava dāsikā;</gatha1>
<gathalast line="627">Tenāhaṃ sukhitā āsiṃ, tasmā tvamasi issaroti.</gathalast>
<centered line="628">Taṃ sutvā sāmaṇero āha.</centered>
<hangnum line="629" number="2"></hangnum>
<gatha1 line="630"> Natthi me tādisī dāsī, na sañjānāmi taṃ ahaṃ;</gatha1>
<gathalast line="631">Kāsi tvaṃ kassa vā dhītā, taṃ me akkhāhi pucchitāti.</gathalast>
<centered line="632">Tato sā taṃ sārāpentī āha.</centered>
<hangnum line="633" number="3"></hangnum>
<gatha1 line="634"> Sārāpemi tuvaṃ ajja, yathā jānāsimaṃ ise;</gatha1>
<gathalast line="635">Bujjhassu bodhito dāni, mayā jātiṃsarantiyā.</gathalast>
<hangnum line="636" number="4"></hangnum>
<gatha1 line="637"> Pāsāṇavāpigāmamhi, tambapaṇṇimhi rohaṇe;</gatha1>
<gathalast line="638">Bhikkhitvāna tuvaṃ bhante, yadā kakubandakandare.</gathalast>
<hangnum line="639" number="5"></hangnum>
<gatha1 line="640"> Nisīditvāna tvaṃ bhattaṃ, bhuttakālaṃ sarissasi;</gatha1>
<gathalast line="641">Tadāhaṃ sunakhī āsiṃ, vijātā laddhagocarā.</gathalast>
<hangnum line="642" number="6"></hangnum>
<gatha1 line="643"> Dārake <pageBreak edition="M" number="0.0173" /> khādituṃ mayha, māsannā khudapīḷitā;</gatha1>
<gathalast line="644">Pavedhamānasabbaṅgā, aṭṭhāsiṃ tava santike.</gathalast>
<hangnum line="645" number="7"></hangnum>
<gatha1 line="646"> Disvā taṃ maṃ tadā bhante, vedhamānaṃ bubhukkhitaṃ;</gatha1>
<gathalast line="647">Chinnabhatto tuvaṃ hutvā, mamaṃ bhattena tosayī.</gathalast>
<hangnum line="648" number="8"></hangnum>
<gatha1 line="649"> Tadāhaṃ muducittena, cittaṃ tayi pasādayiṃ;</gatha1>
<gathalast line="650">Tenāhaṃ puññakammena, dutiye attasambhave.</gathalast>
<hangnum line="651" number="9"></hangnum>
<gatha1 line="652"> Idha rājakule jātā, sabbakāmasamiddhinī;</gatha1>
<gathalast line="653">Cittappasādamattena, lokanāthassa sāsane.</gathalast>
<hangnum line="654" number="10"></hangnum>
<gatha1 line="655"> Tadahupabbajitassāpi, īdisā honti sampadā;</gatha1>
<gathalast line="656">Kīdisaṃ hoti sambuddhe, pasādena phalaṃ aho.</gathalast>
<hangnum line="657" number="11"></hangnum>
<gatha1 line="658"> Aññāni pana kiccāni, pahāyāttahite rato;</gatha1>
<gathalast line="659">Atandito divārattiṃ, sarātu ratanattayaṃti.</gathalast>
<paragraph line="660">Evaṃ sāmaṇerena katūpakāraṃ sārāpetvā bhante tava dāsiyā anuggahaṃ paṭicca idheva vasathāti nimantitvā tena sampaṭicchite mahantaṃ vihāraṃ kārāpetvā sāmaṇeraṃ ādiṃ katvā anekabhikkhusate nimantetvā vihāre vasāpetvā sulabhaṃ katvā catupaccayehi upaṭṭhāsi. Sāmaṇeropi sunakhiyā dinnadānaṃ anussaritvā tuṭṭho buddhānussatiṃ manasikaronto na cirenava arahattaṃ patvā tasmiṃyeva vihāre vasanto āyupariyosāne tattheva parinibbāyīti.</paragraph>
<hangnum line="661" number="12"></hangnum>
<gatha1 line="662"> Tiyaddhesu tilokasmiṃ, natthi vatthuttayaṃ vinā;</gatha1>
<gathalast line="663">Sattāna mañña micchattha, dāyakaṃ surapādapaṃ.</gathalast>
<centered line="664">Kuṇḍaliyā vatthuṃ dasamaṃ.</centered>
<centered line="665">Mahāsenavaggo catuttho.</centered>
<centered line="666">Ettāvatā jambudīpuppattikathā samattā.</centered>
</body>
</document>